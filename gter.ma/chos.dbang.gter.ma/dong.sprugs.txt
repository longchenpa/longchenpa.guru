chos dbang gter ma/ na ra ka skong bshags/ Нарак Коншаґ з терма Гуру Чованга

nyams chag sdig sgrib thams cad bshags pa'i rgyal po na rag dong sprugs/

rnal 'byor pas bla ma bde gshegs zhi khro yongs rdzogs rnams:
mdun gyi nam mkhar nyi zla pad+ma'i gdan la dbang po'i mngon sum dang 'dra bar zhal lam mer bzhugs par bsams pa'i mdun du lus rdul snyed du sprul te:
ngag bshags tshig yid gnong sems dang bcas te dus thams cad du gshags pa bya'o:
rjes lta bas kyang gsal gdab cing :_dam tshig la bsgrim pa ni dngos grub myur ro:

bla ma rig 'dzin rgyal ba zhi khro'i dkyil 'khor gyi lha tshogs thams cad mdun gyi nam mkhar badz+ra sa mA dzaH

e ma ho:_phyogs bcu dus bzhi kun gyi bdag nyid che:
bla ma rgyal ba zhi khro yongs rdzogs dgongs:
'dir gshegs nyi zla pad+ma'i gdan la bzhugs:
nyams chag na raka sbyang phyir phyag mchod bzhes:
yon tan phun tshogs bla ma rnams la phyag 'tshal lo:
dmigs med spros bral chos kyi sku la phyag 'tshal lo:
bde chen longs spyod rdzogs pa'i sku la phyag 'tshal lo:
'gro mgon cir yang sprul pa'i sku la phyag 'tshal lo:
gnas lugs mi 'gyur rdo rje sku la phyag 'tshal lo:
yang dag mngon par byang chub sku la phyag 'tshal lo:
nyon mongs zhi mdzad zhi ba'i lha la phyag 'tshal lo:
log lta tshar gcod khro bo'i sku la phyag 'tshal lo:
thabs mgon tshe bdag 'jam dpal sku la phyag 'tshal lo:
skyon bral sgra sgrogs pad+ma gsung la phyag 'tshal lo:
yang dag don ldan badz+ra thugs la phyag 'tshal lo:
dug lnga'i nad sel bdud rtsi sman la phyag 'tshal lo:
dregs pa 'joms mdzad phur pa'i lha la phyag 'tshal lo:
'byung ba'i mnga' bdag ma mo'i tshogs la phyag 'tshal lo:
sa dang lam rdzogs rig 'dzin tshogs la phyag 'tshal lo:
bstan pa srung mdzad dam can rnams la phyag 'tshal lo:
dgra bgegs 'dul mdzad sngags bdag tshogs la phyag 'tshal lo:

hU~M`:_rang rig rang shes 'khrul pa bral:
mnyam nyid ngang las ye shes shar:
kun tu bzang po yab yum la:
yid chos dag phyir phyag 'tshal lo:
mi rtog dbyer med dgongs pa la:
ye shes lnga yi 'od mdangs gsal:
rigs lnga bde bar gshegs pa la:
nyon mongs dag phyir phyag 'tshal lo:
dbyings kyi ngang las bskyed pa'i rgyu:
ye shes lnga yi grogs shar ba:
dbyings kyi yum chen lnga rnams la:
'byung ba dag phyir phyag 'tshal lo:
ye shes sprul pa mang po'i tshogs:
'gro ba'i don du rang shar ba'i:
byang chub sems dpa' brgyad rnams la:
rnam shes dag phyir phyag 'tshal lo:
ye shes ngang las yon tan rdzogs:
ci 'dod dngos grub char ltar 'bebs:
mchod pa'i lha mo brgyad rnams la:
yul dus dag phyir phyag 'tshal lo:
gdug pa 'dul mdzad dpa' bo'i sku:
bdag tu 'dzin pa'i skyon dang bral:
ta krita sgo ba bzhi rnams la:
log lta dag phyir phyag 'tshal lo:
byams dang snying rje dga' ba dang*:
btang snyoms bzhi yis 'gro don mdzad:
sgo skyong khro mo bzhi rnams la:
rtag chad dag phyir phyag 'tshal lo:
rtog pa drug las 'khor ba drug:
ma rig dbang gis byung ba rnams:
thugs rjes 'dul mdzad thub drug la:
'khrul pa dag phyir phyag 'tshal lo:

hU~M`:_kun tu bzang po rig pa'i rtsal:
che mchog gtso la phyag 'tshal lo:
dug lnga ma spangs mthar phyin pa'i:
he ru ka la phyag 'tshal lo:
dbyings las skur bzhengs thabs shes sbyor:
khro mo yum la phyag 'tshal lo:
thugs las sprul pa'i gsang chen mo:
khro mo brgyad la phyag 'tshal lo:
za byed mche gshog pho nya mo:
phra men brgyad la phyag 'tshal lo:
'gugs 'dren 'ching sdom dgyes mdzad ma:
sgo ma bzhi la phyag 'tshal lo:
'jig rten cha lugs sprul pa mo:
dbang phyug ma la phyag 'tshal lo:

hU~M`:_ya mAn+ta ka gshin rje'i gshed:
rngams brjid dregs pa'i 'khor gyis bskor:
'jam dpal sku la phyag 'tshal lo:
hU~M`:_rta mgrin rgyal po dbang gi lha:
dbang drag thabs kyi 'khor gyis bskor:
pad+ma gsung la phyag 'tshal lo:
hU~M`:_dpal chen badz+ra he ru ka:
rang snang gsal ba'i 'khor gyis bskor:
yang dag thugs la phyag 'tshal lo:
hU~M`:_bcom ldan che mchog he ru ka:
zhi khro rab 'byams lha yis bskor:
yon tan rgyas la phyag 'tshal lo:
hU~M`:_rdo rje gzhon nu phrin las sku:
khro bcu 'bar ba'i 'khor gyis bskor:
phrin las mdzad la phyag 'tshal lo:
hU~M`:_mngon rdzogs rgyal po he ru ka:
'byung ba lnga las grub pa'i 'khor:
ma mo'i tshogs la phyag 'tshal lo:
hU~M`:_rig 'dzin rdo rje drag po rtsal:
sa dang lam la gnas pa'i 'khor:
rig 'dzin tshogs la phyag 'tshal lo:
hU~M`:_gsang ba'i bdag po gos sngon can:
'jig rten dregs pa rnams kyis bskor:
bstan pa skyong la phyag 'tshal lo:

hU~M`:_stobs ldan nag po mthu rtsal can:
drag sngags bdag po mang pos bskor:
dgra bgegs 'dul la phyag 'tshal lo:
de ltar rgyal ba zhi khro'i lha:
gang gis mtshan thos phyag 'tshal na:
dam tshig nyams chag kun byang nas:
mtshams med lnga yi sdig pa dag:
na raka gnas kyang dong sprugs te:
rig 'dzin rgyal ba'i zhing du grags:
las kyi rnam par smin pa'i skyon:
ngag tu mthol la yid kyis bshags:
smre sngags bton la gdung bas sbyang*:
mos pas thal mo snying gar sbyar:
dad pas brkyang phyag brdabs te 'tshal:
zhi khro'i lha tshogs mtshan nas brjod:
rjes su lus ngag tshugs bcas te:
rdo rje sems dpa' spyi bor bsgoms:
na raka dong sprugs snying po bzlas:

oM badz+ra satwa sa ma ya:
ma nu pA la ya:
badz+ra satwa twe no pa tiSh+Tha dr-i D+ho me b+ha wa:
su to Sh+yo me b+ha wa:_su po Sh+yo me b+ha wa:
a nu rak+to me b+ha wa:
sarba sid+d+hi m+me pra yats+tsha:
sarba karma su tsa me:
tsit+taM shre yaMH_ku ru hU~M`:
ha ha ha ha hoH_b+ha ga wAn:
sarba ta thA ga ta badz+ra mA me muny+tsa badz+rI b+ha wa ma hA sa ma ya satwa AH

ОМ БАДЗРА САТО САМАЯ ... А

'di dag dag par dus gcig la:_ma yengs brgya rtsa brgyad brjod na:_dus gsum rgyal ba'i sras su skye:

ho:_zhi khro rab 'byams dgongs su gsol:
rgyal ba'i bka' dang bla ma'i lung*:
ji bzhin ma spyad 'gal zhing 'khrul:
rdo rje slob dpon drin can la:
gshe skur btab dang lta ba log:
gzungs ma mched dang lcam dral la:
ngan sems tshig rtsub chags sdang byas:
brdeg btsog gnod pa dngos su shor:
sku yi dam tshig nyams pa rnams:
zhi khro'i lha tshogs spyan sngar bshags:
yi dam lha dang 'khor ma gsal:
'dzab dang bzlas brjod ma dag chag:
gsung gi dam tshig nyams pa rnams:
rigs lnga zhi khro'i spyan sngar bshags:
gsang bcu'i gnyer gtad dam bcas pa:
kun la bsgrags shing dam rdzas bstan:
thugs kyi dam tshig nyams pa rnams:
rgyal ba zhi khro'i spyan sngar bshags:
shes par bya ba'i dam tshig lnga:
rigs lngar ma shes log par bltas:
mi spang ba yi dam tshig lnga:
ma rig dbang gis dug lngar gol:
dang du blang ba'i dam tshig lnga:
gtsang dmer bltas dang bag med spyad:
bsgrub par bya ba'i dam tshig lnga:
rang la gnas par ma shes log:
spyad par bya ba'i dam tshig lnga:
dbye bsal ma shes log par spyad:
yan lag dam tshig nyams pa rnams:
yi dam lha yi spyan sngar bshags:
bsnyen pa sgrub pa'i ting 'dzin g.yel:
nya stong dus drug mchod pa chag:
le lo g.yeng ba gnyid kyis rmugs:
gsog 'jog ser snas rgyu rkyen chung*:
tshogs kyi spyang ki kha tshar shor:
phud nyams lhag ma phri ba dang*:
bag med spyod pa rtsings pa yis:
tshor dang ma tshor nyams pa'i skyon:
mkha' 'gro dam can spyan sngar bshags:
yid kyi dam nyams lta bas bshags:
de yang kun gzhi byang chub sems:
yin pa med pa'i lta ba rtogs:
min pa med pa'i sgom nyams len:
yin min med pa'i spyod pa rtogs:
re dogs med pa'i byang chub sems:
rtsa ba yan lag thams cad kyi:
chag nyams ma byung ma skyes pa:
bshags bya bshags byed gnyis med grol:

hU~M`:_chos kyi dbyings nyid spros pa med pa la:
yod med gnyis su lta ba thang re chad:
dngos po mtshan mar 'dzin pa nyon re mongs:
spros med bde chen klong du bshags par bgyi:
kun tu bzang po bzang ngan med pa la:
gtsang dang rme bar lta ba thang re chad:
bzang ngan gnyis su 'dzin pa nyon re mongs:
kun bzang bde chen klong du bshags par bgyi:
mnyam pa nyid la che chung med pa la:
bdag dang gzhan du lta ba thang re chad:
che chung gnyis su 'dzin pa nyon re mongs:
mnyam nyid bde chen klong du bshags par bgyi:
byang chub sems la skye shi med pa la:
'di dang phyi ma lta ba thang re chad:
skye shi gnyis su 'dzin pa nyon re mongs:
'chi med g.yung drung klong du bshags par bgyi:
thig le chen po grwa zur med pa la:
gzugs dang rdzas su lta ba thang re chad:
grwa zur dbyibs su 'dzin pa nyon re mongs:
kun nas zlum po thig le'i klong du bshags:
dus gsum 'gyur ba med pa'i ngang nyid las:
thog ma tha mar lta ba thang re chad:
'pho 'gyur gnyis su 'dzin pa nyon re mongs:
dus gsum 'gyur ba med pa'i klong du bshags:
rang byung ye shes rtsol sgrub bral ba la:
rgyu 'bras gnyis su lta ba thang re chad:
rtsol sgrub gnyis su 'dzin pa nyon re mongs:
rang byung rtsol med klong du bshags par bgyi:
rig pa ye shes rtag chad bral ba la:
gzung 'dzin gnyis su lta ba thang re chad:
rtag chad gnyis su 'dzin pa nyon re mongs:
rig pa ye shes klong du bshags par bgyi:
chos nyid rnam dag spros pa med pa la:
zug rngu gnyis su lta ba thang re chad:
mtha' dbus gnyis su 'dzin pa nyon re mongs:
chos nyid rnam dag klong du bshags par bgyi:
gzhal yas khang la yangs dog med pa la:
phyi dang nang du lta ba thang re chad:
yangs dog gnyis su 'dzin pa nyon re mongs:
gzhal yas yangs dog med pa'i klong du bshags:
yum gyi mkha' dbyings mtho dman med pa la:
steng dang 'og tu lta ba thang re chad:
mtho dman gnyis su 'dzin pa nyon re mongs:
b+ha ga yangs dog med pa'i klong du bshags:
chos kyi sku la gnyis su med pa la:
phyi dang nang du lta ba thang re chad:
snod bcud gnyis su 'dzin pa nyon re mongs:
chos sku 'gyur ba med pa'i klong du bshags:
ma rig 'khrul pa'i sems can snying re rje:
gzugs med chos la dngos po mtshan mar 'dzin:
gang zag 'khrul pa'i sems ni yongs re gol:
skye med chos la nga dang bdag tu rtog:
snang srid sgyu ma yin par ma shes te:
zang zing nor la sems kyi chags pa skyes:
'khor ba rang bzhin med par ma shes pas:
gnyen bshes 'khrul pa'i grogs la rtag par 'dzin:
mi shes skye bo'i blo 'di yongs re gol:
bden pa'i don bor mi dge'i las la brtson:
ston pa'i bka' bor mi chos g.yeng bas bslus:
rang rig don med g.yeng ba'i las la brtson:
'di 'dra'i don med sems can snying re rje:
dbye bsri med pa'i klong du bshags par bgyi:
zhes pa lta ba'i bshags pa dang :
tshogs dang sgrub pa'i dus skabs su:
sman dang rak+ta gtor ma dang :
mar me gsal ba'i mdangs kyis bskang :
dang po bdud rtsi ka pA la:
thogs nas 'bul ba'i stobs kyis bteg:
'di skad brjod la bskang mchod 'bul:

hU~M`:_ma bcos rang byung chen po'i rdzas:
gdod nas dag pas gtsang rme bral:
rtsa ba brgyad la yan lag stong*:
rigs lnga rgyal ba bsgrub pa'i rdzas:
dam tshig skong ba'i sman chen 'dis:
'og min brdal khyab chen po nas:
rang bzhin bzhugs pa'i sangs rgyas rnams:
ye shes lnga yi 'od kyis bskang*:
kun bzang mchod pa'i sprin gyis bskang*:
thugs kyi dgongs pa rdzogs pa dang*:
thugs rje'i sprul pas rigs drug sgrol:
thog ma'i sangs rgyas 'od mi 'gyur:
kun tu bzang po'i thugs dam bskang*:
rang la ye shes shar ba'i sku:
zhi khro rab 'byams lha tshogs bskang*:
thugs rje'i sprul pas 'gro don mdzad:
rdo rje 'chang nas rim par byon:
'gro ba 'dren pa thams cad kyi:
sku dang zhing khams mchod pas bskang*:
thugs kyi dgongs pa rdzogs gyur cig:
dam tshig nyams chag bshags par bgyi:
te nas rak+ta thogs la:

hU~M`:_chos nyid rlan gyi ye shes chu:
thugs rje chags pas kha dog dmar:
srid pa skyed pa rgyu yi khrag:
pad+ma rak+ta rang byung khrag:
zhing bcu bsgral ba srog gi khrag:
rtsi bcud dmar po 'byung ba'i khrag:
thams cad dag pa dbang gi rdzas:
ma dag khams gsum 'khor ba'i rgyu:
he ru ka yi dgongs pa yis:
srid gsum 'khor ba'i bag chags bsgral:
mchod pa'i rdzas su byin brlabs te:
yum chen kun tu bzang mo la:
ye shes 'char ba'i don phyir 'bul:
khrag 'thung khro bo'i tshogs rnams la:
thugs rje bskul ba'i mchod par 'bul:
ma mo mkha' 'gro thams cad la:
dam tshig gso ba'i rdzas su 'bul:
chos skyong bka' srung thams cad la:
phrin las mdzad pa'i don phyir 'bul:
dam tshig bskang la dngos grub stsol:
de nas tshogs dang gtor ma thogs:
lha la 'bul zhing 'di skad do:

hU~M`:_khams gsum gso ba zas kyi rgyu:
'bru dang shing tog ro drug zas:
zhing bcu bsgral ba'i phung po'i sha:
dza gad dpa' bo 'bru yi bcud:
zhal zas 'dod yon sna tshogs su:
mos pas bsams te mchod par 'bul:
chos kyi dbyings su mos pas 'bul:
zhi ba'i lha la mdzes par 'bul:
khro bo'i lha la brjid par 'bul:
bla ma rnams la mnyes par 'bul:
mkha' 'gro rnams la dgyes par 'bul:
bka' srung rnams la tshim par 'bul:
dam tshig bskang ba'i rten du 'bul:
de nas mar me'i kong bu thogs la:
hU~M`:_rdzas kyi kong bu brgya rtsa ru:
gtsang ma'i sdong bu brgya rtsa btsugs:
'byung ba'i bcud mar zhun gyis bkang*:
gsal ba'i mar me brgya sbar nas:
dam tshig nyams chag bskang ba'i phyir:
mos pas rgyal ba rnams la 'bul:
'og min chos dbyings pho brang nas:
ye shes 'od lnga bkrag dang ldan:
zhi khro rab 'byams thugs dam bskang*:
snying ga chos kyi pho brang na:
ye shes sa bon thig le gsal:
rang byung zhi ba'i thugs dam bskang*:
klad pa dung khang pho brang na:
rang rtsal drod kyi 'od zer 'bar:
rang byung khro bo'i thugs dam bskang*:
mos gus dad pa'i snang ba la:
rig pa rang byung 'gag med gsal:
rdo rje slob dpon thugs dam bskang*:
rtsa rlung thig le'i dwangs ma la:
shes pa rang byung sa ler gnas:
ma mo mkha' 'gro'i thugs dam bskang*:
'jig rten srid pa yangs pa la:
gza' skar 'od kyi thig le gsal:
phyi yi dam can thugs dam bskang*:
dam tshig nyams chag thams cad kun:
thugs dam dbang gis dag par mdzod:
mchog dang thun mong dngos grub stsol:

hU~M`:_bka' gsang rmad du byung ba'i dkyil 'khor du:
bla ma yi dam lha tshogs yongs rdzogs la:
rang byung chos kyi dbyings kyi kong bu ru:
rig pa'i ye shes mar me bltams te 'bul:
rtsa brgyad yan lag stong sbyar a mr-i ta:
sku lnga ye shes yongs rdzogs mchod par 'bul:
gtor gzhong rnam dag dpal gyi gtor mas gtams:
'dod yon yongs su rdzogs pa'i mchod par 'bul:
khams gsum 'khor ba yongs sgrol mkha' dbyings dag:
chags med rak+ta dmar gyi mnyes mchod 'bul:
'bru bcud stong la sbyar ba'i dpa' bo'i rdzas:
gzi byin bskyed phyir dza gad mchod par 'bul:
a la la te dgyes par bzhes su gsol:
ces gsungs mchod skong bsdus pa'o:_:

