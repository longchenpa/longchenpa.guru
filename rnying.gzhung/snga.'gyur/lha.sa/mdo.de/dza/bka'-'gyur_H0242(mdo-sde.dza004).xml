<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="65" index="4"/>
<offset page="927" line="1" col="11"/>
<range start="1" end="6"/>
<title>འཕགས་པ་ཏིང་ངེ་འཛིན་གྱི་འཁོར་ལོ་ཞེས་བྱ་བ་ཐེག་པ་ཆེན་པོའི་མདོ། </title>
<section>མདོ་སྡེ། </section>
<volume>ཛ</volume>
<status asof="31Jan2012">not checked</status>
</info>
<pageset>
<page index="1" id="465A">།།རྒྱ་གར་སྐད་དུ། ཨཱཪྻ་ས་མཱ་དྷི་ཙཀྲ་ནཱ་མ་མཧཱ་<line/>
ཡཱ་ན་སཱུ་ཏྲ། བོད་སྐད་དུ། འཕགས་པ་ཏིང་ངེ་འཛིན་གྱི་འཁོར་ལོ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་<line/>
སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་བྱ་རྒོད་ཀྱི་ཕུང་པོའི་རི་ལ་བཞུགས་ཏེ། དགེ་སློང་གི་དགེ་འདུན་སྟོང་ཉིས་བརྒྱ་ལྔ་བཅུ་དང༌། བྱང་ཆུབ་སེམས་<line/>
དཔའི་དགེ་འདུན་ཚད་མེད་གྲངས་མེད་པ་དང་ཐབས་གཅིག་ཏུ་བཞུགས་སོ། །གཞན་ཡང་ལྷ་དང༌། ཀླུ་དང༌། གནོད་སྦྱིན་ལ་སོགས་པའི་འཁོར་སྣ་ཚོགས་པས་བསྐོར་ནས་ཆོས་<line/>
སྟོན་པར་གྱུར་ཏེ། དེའི་ཚེ་བཅོམ་ལྡན་འདས་ཏིང་ངེ་འཛིན་གྱི་འཁོར་ལོ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་པ་དང༌། ཏིང་ངེ་འཛིན་དེའི་མཐུས་སངས་རྒྱས་ཀྱི་ཞིང་<line/>
ཐམས་ཅད་རབ་ཏུ་གཡོས་པར་གྱུར་ཏོ། །སྣང་བ་ཆེན་པོས་ཀྱང་ཐམས་ཅད་གསལ་བར་གྱུར་ཏེ། དེ་ནས་འཁོར་དེར་བྱང་ཆུབ་སེམས་དཔའ་འཇམ་དཔལ་གཞོན་ནུར་གྱུར་<line/>
པ་འདུག་པར་གྱུར་ཏེ། སྟན་ལས་ལངས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། ཏིང་ངེ་འཛིན་གྱི་འཁོར་ལོ་ལ་སྙོམས་པར་ཞུགས་པ་ནི། བཅོམ་<line/>
</page>
<page index="2" id="465B">ལྡན་འདས། ངོ་མཚར་ཏོ། །བདེ་བར་གཤེགས་པ། ཤིན་ཏུ་ངོ་མཚར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། ཁྱོད་ཀྱིས་ཡང་དག་པའི་མཐའ་ཤེས་སམ།<line/>
བྱང་ཆུབ་སེམས་དཔའ་འཇམ་དཔལ་གྱིས་གསོལ་པ། བཅོམ་ལྡན་འདས། བདག་གིས་འཚལ་ལགས་སོ། །བཀའ་སྩལ་པ། འཇམ་དཔལ། ཡང་དག་པའི་མཐའ་གང་ན་འདུག །<line/>
གསོལ་པ། བཅོམ་ལྡན་འདས། ཡང་དག་པའི་མཐའ་ནི་གང་ན་མ་མཆིས་པ་དེ་ན་མཆིས་ལགས་སོ། །བཀའ་སྩལ་པ། འཇམ་དཔལ། གང་ན་མེད་པ་དེ་གང་ཡིན། གསོལ་པ།<line/>
བཅོམ་ལྡན་འདས། ཡུལ་ཐམས་ཅད་དང་བྲལ་བའོ། །བཀའ་སྩལ་པ། འཇམ་དཔལ། སྒོམ་པ་གང་ཡིན། བཅོམ་ལྡན་འདས། སྒོམ་པ་ནི་སྒོམ་པ་མ་མཆིས་པའི་དོན་ཏོ། །འཇམ་<line/>
དཔལ་གྱིས་གསོལ་པ། དེ་བཞིན་གཤེགས་པས་ཆོས་ཇི་ལྟར་སྟོན་པར་མཛད། བཀའ་སྩལ་པ། འཇམ་དཔལ། ང་ནི་གཟུགས་རྣམ་པར་འཇིག་པ་མེད་པ་དང༌། སྐྱེ་བ་མེད་པར་ཆོས་སྟོན་ཏོ། །<line/>
ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམ་པར་འཇིག་པ་མེད་པ་དང༌། སྐྱེ་བ་མེད་པར་ཆོས་སྟོན་ཏོ། །འདོད་ཆགས་དང༌། ཞེ་སྡང་དང༌། གཏི་མུག་རྣམ་པར་འཇིག་པ་<line/>
མེད་པ་དང༌། སྐྱེ་བ་མེད་པའི་ཆོས་ཀྱི་འཁོར་ལོ་སྐོར་རོ། །ངས་ནི་འདི་ལྟར་ཆོས་གང་ཡང་མ་བཤིག །མ་བསྐྱེད་པ་དེ་ལྟར་བླ་ན་མེད་པ་ཡང་དག་པར་རྫོགས་པའི་སངས་རྒྱས་སུ་གསུངས་སོ། །<line/>
</page>
<page index="3" id="466A">༄༅། །དེ་ནས་བཅོམ་ལྡན་འདས་ཀྱིས་མཁྱེན་བཞིན་དུ་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ། ཁྱོད་ཀྱིས་ཆོས་ཀྱི་དབྱིངས་<line/>
ཤེས་སམ། གསོལ་པ། གལ་ཏེ་བདག་གིས་དམིགས་ན་འཚལ་ལགས་སོ། །བཀའ་སྩལ་པ། འཇམ་དཔལ། ཁྱོད་ཀྱིས་འཇིག་རྟེན་གང་ལ་སྤྱོད་པ་ཤེས་སམ། གསོལ་པ། བཅོམ་<line/>
ལྡན་འདས། འཇིག་རྟེན་ན་སྒྱུ་མ་སྤྲུལ་པའི་མི་གང་ཁོ་ན་ལ་སྤྱོད་པ་དེ་ལ་སྤྱོད་པས་སོ། །བཅོམ་ལྡན་འདས། འཇིག་རྟེན་ཞེས་བགྱི་བ་ནི་དངོས་པོ་མ་མཆིས་པའི་ངོ་བོ་ཉིད་ལགས་<line/>
སོ༑ ༑བཅོམ་ལྡན་འདས་ཀྱིས་བཀའ་སྩལ་པ། དེ་བཞིན་གཤེགས་པ་ཆོས་གསན་པར་ནི་བཞེད་ཀྱི། ཁྱོད་སྤོབས་པར་གྱིས་ཤིག །གསོལ་པ། ཅི་ལས་བརྩམས་ཏེ་སྤོབས་<line/>
པར་བགྱིད་པ་ལགས། བཀའ་སྩལ་པ། འཇམ་དཔལ། ཁྱོད་ཆོས་ཀྱི་དབྱིངས་ལས་རྩོམས་ཤིག །གསོལ་པ། བཅོམ་ལྡན་འདས། གང་བདག་གིས་ཆོས་ཀྱི་དབྱིངས་མ་ལགས་<line/>
པའི་ཆོས་དེ་བདག་གིས་ཡང་དག་པར་རྗེས་སུ་མ་མཐོང་ལགས་སོ། །བཀའ་སྩལ་པ། མངོན་པའི་ང་རྒྱལ་ཅན་རྣམས་རབ་ཏུ་སྐྲག་པར་འགྱུར་རོ། །གསོལ་པ། བཅོམ་ལྡན་<line/>
འདས། གལ་ཏེ་ཡང་དག་པའི་མཐའ་སྐྲག་པར་གྱུར་ན། དེའི་སླད་དུ་མངོན་པའི་ང་རྒྱལ་ཀྱང་སྐྲག་པར་འགྱུར་རོ། །དེ་ཅིའི་སླད་དུ་ཞེ་ན། ཡང་དག་པའི་མཐའ་དང༌། མངོན་<line/>
</page>
<page index="4" id="466B">པའི་ང་རྒྱལ་ཅན་གཉིས་གཅིག་ཅིང་དབྱེར་མེད་པའི་ཕྱིར་རོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། ཁྱོད་ནི་རྡོ་རྗེའི་གཞི་ཡིན་ནོ། །འཇམ་དཔལ་གྱིས་གསོལ་པ། བཅོམ་<line/>
ལྡན་འདས། ཆོས་ཐམས་ཅད་མི་ཕྱེད་ཅིང་བསམ་གྱིས་མི་ཁྱབ་པས་ན་རྡོ་རྗེའི་གཞི་ལགས་སོ། །དེ་ཅིའི་སླད་དུ་རྡོ་རྗེའི་གཞི་ཞེས་བགྱི་ན། སེམས་ཅན་མ་མཆིས་པ་དང༌། དངོས་པོ་མ་<line/>
མཆིས་པའི་སླད་དུ་རྡོ་རྗེའི་གཞི་ལགས་སོ། །གསོལ་པ། བཅོམ་ལྡན་འདས། དེ་ལྟར་ལགས་པའི་ཡང་དག་པའི་མཐའ་ནི་མ་མཆིས་པ་ལགས་ཏེ། དེ་ལྟ་བུའི་མཐའ་གང་ལགས་<line/>
པ་དེ་ནི་ཚུར་མཆི་བ་དང༌། ཕར་མཆི་བ་མ་མཆིས་ཏེ། བཅོམ་ལྡན་འདས། དེ་ལྟ་བུའི་མཐའ་ཅན་གྱི་དོན་ལ་གནས་ནས་རང་བཞིན་མེད་པའི་དོན་སྒོམ་པར་བྱེད་དོ། །དབེན་པ་སྟེན་<line/>
པར་ཡང་བྱེད་དོ། །འདུ་འཛི་སྤོང་ངོ༌། །དེ་ནས་ཚེ་དང་ལྡན་པ་ཤཱ་རིའི་བུས་བྱང་ཆུབ་སེམས་དཔའ་འཇམ་དཔལ་ལ་འདི་སྐད་ཅེས་སྨྲས་སོ། །འཇམ་དཔལ། ཁྱོད་ཀྱིས་ཆོས་བསྟན་པ་<line/>
ནི་རབ་ཏུ་ངོ་མཚར་ཏོ། །འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ། ངོ་མཚར་མི་ཆེ་སྟེ། དགྲ་བཅོམ་པ་ཟག་པ་མེད་པ་ནི་ཆོས་སྟོན་པའི་སྣོད་མ་ཡིན་ཏེ། དེ་ཅིའི་ཕྱིར་ཞེ་ན། འདི་<line/>
ལྟར་ཆོས་བསྟན་པ་འདི་ནི་སོ་སོའི་སྐྱེ་བོའི་ཆོས་ལ་ཞུགས་པ་མ་ཡིན། དགྲ་བཅོམ་པའི་ཆོས་ལ་ཞུགས་པ་མ་ཡིན། རང་སངས་རྒྱས་ཀྱི་ཆོས་ལ་ཞུགས་པ་མ་ཡིན། དེ་བཞིན་གཤེགས་<line/>
</page>
<page index="5" id="467A">༄༅། །པའི་ཆོས་ལ་ཞུགས་པ་མ་ཡིན་པའི་ཕྱིར་ཏེ། འདི་ནི་ཆོས་དམིགས་པའི་ཕྱིར་ཡང་ཞུགས་པ་མ་ཡིན་ནོ། །འདི་ནི་གང་དུའང་ཞུགས་པ་དང༌། ལྡོག་པ་མེད་<line/>
པའི་ཕྱིར་རོ། །ཆོས་ཐམས་ཅད་ཤིན་ཏུ་དབེན་པའི་ཕྱིར་རོ། །སྨྲས་པ། འཇམ་དཔལ། ཅི་ལ་བསམས་ཏེ་སྨྲ། འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ། དགྲ་བཅོམ་པ་ཉིད་<line/>
ནི་འདོད་ཆགས་དང༌། ཞེ་སྡང་དང༌། གཏི་མུག་ཟད་པ་ཡིན་ན་དེ་དག་གང་གི་སྣོད་ཡིན་ཞིང་དེ་གང་ཇི་ལྟ་བུ་ཞིག་གི་སྣོད་དུ་འགྱུར་སྙམ་སྟེ། དེ་ལས་བསམས་ནས་དགྲ་བཅོམ་<line/>
པ༑ ཟག་པ་ཟད་པ། ཆོས་བསྟན་པའི་སྣོད་མ་ཡིན་པར་ཁོ་བོ་དེ་སྐད་སྨྲའོ། །སྨྲས་པ། བཙུན་པ་ཤཱ་རིའི་བུ། ཁྱོད་འཆི་འཕོ་བ་དང༌། སྐྱེ་བ་མེད་པའི་ཆོས་ཡིན་པར་མོས་སམ། སྨྲས་པ། འཇམ་<line/>
དཔལ། བདག་མོས་སོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་འཇམ་དཔལ་ལ་བཀའ་སྩལ་པ། འཇམ་དཔལ། ལེགས་སོ། །ལེགས་སོ། །ཆོས་ཟབ་མོའི་དོན་ལ་ཁྱོད་རབ་<line/>
ཏུ་མཁས་པར་བསྔགས་གྱུར་ཏོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། བྱང་ཆུབ་སེམས་དཔའ་འཇམ་དཔལ་གཞོན་ནུར་གྱུར་པ་དང༌། ཚེ་དང་ལྡན་པ་ཤཱ་རིའི་བུ་དང༌།<line/>
ལྷ་དང༌། མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་ཏིང་ངེ་འཛིན་གྱི་འཁོར་ལོ་<line/>
</page>
<page index="6" id="467B">ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
