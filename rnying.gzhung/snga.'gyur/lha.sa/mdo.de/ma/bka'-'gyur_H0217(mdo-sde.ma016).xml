<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="62" index="16"/>
<offset page="643" line="0" col="0"/>
<range start="1" end="181"/>
<title>འཕགས་པ་མ་སྐྱེས་དགྲའི་འགྱོད་པ་བསལ་བ་ཞེས་བྱ་བ་ཐེག་པ་ཆེན་པོའི་མདོ། </title>
<section>མདོ་སྡེ། </section>
<volume>མ</volume>
<status asof="31Jan2012">not checked</status>
</info>
<pageset>
<page index="1" id="323A">༄༅། །རྒྱ་གར་སྐད་དུ། ཨཱཪྻ་ཨ་ཛཱ་ཏ་ཤ་ཏྲུ་ཀཽ་ཀྲྀཏྟྱ་བི་ནོ་ད་ན་ནཱ་མ་མཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་མ་སྐྱེས་དགྲའི་འགྱོད་པ་བསལ་བ་ཞེས་<line/>
བྱ་བ་ཐེག་པ་ཆེན་པོའི་མདོ། བམ་པོ་དང་པོ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་<line/>
ལྡན་འདས་རྒྱལ་པོའི་ཁབ་ཀྱི་རི་བྱ་རྒོད་ཀྱི་ཕུང་པོ་ལ། དགེ་སློང་བརྒྱ་ཕྲག་ཕྱེད་དང་བཅུ་གསུམ་གྱི་དགེ་སློང་གི་དགེ་འདུན་ཆེན་པོ་དང༌། བྱང་ཆུབ་སེམས་དཔའ་སངས་རྒྱས་<line/>
ཀྱི་ཞིང་སྣ་ཚོགས་ནས་ལྷགས་པ་བརྒྱད་ཁྲི་བཞི་སྟོང་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་མངོན་པར་ཤེས་པས་མངོན་པར་ཤེས་པ། གཟུངས་ཐོབ་པ། སྤོབས་པ་ཐོགས་<line/>
པ་མེད་པ། མི་སྐྱེ་བའི་ཆོས་ལ་བཟོད་པ་ཐོབ་པ། ཏིང་ངེ་འཛིན་དང༌། གཟུངས་སྒྲུབ་པ་ཤེས་ཤིང་མཁས་པ། སེམས་ཅན་ཐམས་ཅད་ཀྱི་སེམས་ཀྱི་བསམ་པ་ཇི་ལྟར་<line/>
མོས་པ་བཞིན་དུ་ཆོས་སྟོན་པ་རྣམས་དང༌། རྒྱལ་པོ་ཆེན་པོ་བཞི་དང༌། བརྒྱ་བྱིན་ལྷའི་དབང་པོ་དང༌། ཚངས་པ་མི་མཇེད་ཀྱི་བདག་པོ་དང༌། དེ་མ་ཡིན་པ་གཞན་ལྷ་དང༌། ཀླུ་དང༌། གནོད་སྦྱིན་དང༌།<line/>
དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་བརྒྱ་སྟོང་མང་པོ་དང་ཐབས་གཅིག་ཏུ་བཞུགས་སོ། །ཡང་དེའི་ཚེ་དེའི་དུས་ན་<line/>
</page>
<page index="2" id="323B">འཇམ་དཔལ་གཞོན་ནུར་གྱུར་པ་རི་ཞིག་གི་བང་རིམ་གྱི་ངོས་ལ་སྐྱེས་བུ་དམ་པ་ཉི་ཤུ་རྩ་ལྔ་དང་ལྷན་ཅིག་ཏུ་གནས་པ། འདི་ལྟ་སྟེ། བྱང་ཆུབ་སེམས་དཔའ་ཀླུ་དཔལ་དང༌། ཀླུས་བྱིན་<line/>
དང༑ དཔལ་འབྱུང་དང༌། དཔལ་གྱི་སྙིང་པོ་དང༌། པདྨ་བླ་མའི་དཔལ་དང༌། པདྨ་དཔལ་འབྱུང་དང༌། སྐྱེ་བོ་འཛིན་དང༌། ས་འཛིན་དང༌། ལག་ན་རིན་ཆེན་དང༌། ལག་ན་རིན་<line/>
ཆེན་ཕྱག་རྒྱ་དང༌། སེང་གེ་བློ་གྲོས་དང༌། སེང་གེའི་འགྲོས་བསྒྲགས་དབྱངས་དང༌། ནམ་མཁའི་མཛོད་དང༌། སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་སྒྱུར་བ་དང༌། ཚིག་གི་<line/>
རབ་ཏུ་ཐ་དད་པ་ཐམས་ཅད་ལ་སྤོབས་པ་དང༌། སྤོབས་པའི་ཕུང་པོ་དང༌། བློ་གྲོས་རྒྱ་མཚོ་དང༌། ལྷུན་པོ་ཆེན་པོ་དང༌། མཐོང་ན་དགའ་བ་དང༌། རབ་ཏུ་དགའ་བའི་རྒྱལ་པོ་དང༌།<line/>
མཐའ་ཡས་མཐོང་བ་དང༌། མཐའ་ཡས་དམིགས་པར་གནས་པ་དང༌། བདུད་ཀྱི་ལྟ་བ་ཡང་དག་པར་འཇོམས་པ་དང༌། མྱ་ངན་མེད་སྦྱིན་དང༌། དོན་ཐམས་ཅད་གྲུབ་པའི་བྱང་<line/>
ཆུབ་སེམས་དཔའ་སེམས་དཔའ་ཆེན་པོ་དང༌། སྐྱེས་བུ་དམ་པ་ཉི་ཤུ་རྩ་ལྔ་པོ་དེ་དག་དང་ལྷན་ཅིག་ཏུ་གནས་སོ། །དགའ་ལྡན་གྱི་རིས་ཀྱི་ལྷའི་བུ་བཞིའང་ཆོས་མཉན་པའི་ཕྱིར་<line/>
འཇམ་དཔལ་གཞོན་ནུར་གྱུར་པའི་ཕྱི་བཞིན་དུ་འབྲང་བར་གྱུར་ཏེ། ལྷའི་བུ་ཀུན་ནས་མེ་ཏོག་ཅེས་བྱ་བ་དང༌། ལྷའི་བུ་མེ་ཏོག་འོད་ཟེར་ཅན་ཞེས་བྱ་བ་དང༌། ལྷའི་བུ་མེ་ཏོག་<line/>
</page>
<page index="3" id="324A">༄༅། །མནད་ར་བའི་དྲི་ཞེས་བྱ་བ་དང༌། ལྷའི་བུ་ཆོས་ལ་གནས་པར་རྟག་ཏུ་བརྩོན་པ་ཞེས་བྱ་བ་དེ་དག་དང༌། ལྷའི་བུ་མང་པོ་གཞན་དག་ཀྱང༌། འདི་ལྟ་སྟེ།<line/>
ཆོས་མཉན་པའི་ཕྱིར་འཇམ་དཔལ་གཞོན་ནུར་གྱུར་པའི་ཕྱི་བཞིན་དུ་འབྲང་བར་གྱུར་ཏོ། །འདི་ལྟ་སྟེ། སྐྱེས་བུ་དམ་པ་དེ་དག་དང༌། ལྷའི་བུ་དེ་དག་ཚོགས་ཤིང་འཁོད་<line/>
པ་ལས་བར་སྐབས་སུ། ཀྱེ་གྲོགས་པོ་དག །སངས་རྒྱས་ཀྱི་ཡེ་ཤེས་ནི་རྒྱ་ཆེ་བ། དཔག་ཏུ་མེད་པ། ཚད་མེད་པ། བསམ་གྱིས་མི་ཁྱབ་པ། མཉམ་པ་མེད་པ། གཞལ་<line/>
དུ་མེད་པ། མི་རྟོག་པ། མི་མཉམ་པ་དང་མཉམ་པ། བླ་ན་མེད་པ་ཡིན་ཏེ། དེ་ནི་གོ་ཆ་དམ་པ་ཡིན་པས་རྟོགས་པར་མི་ནུས་ན་གོ་ཆ་ཇི་ཙམ་ཞིག་བགོས་ན་ཐམས་ཅད་<line/>
མཁྱེན་པའི་ཡེ་ཤེས་ཡེ་ཤེས་ཆེན་པོ་དེ་རྟོགས་པར་ནུས་ཞེས་དེ་ལྟ་བུའི་གཏམ་བརྗོད་པར་གྱུར་པ་དང༌། བྱང་ཆུབ་སེམས་དཔའ་ཀླུ་དཔལ་གྱིས་སྨྲས་པ། དགེ་བའི་རྩ་བའི་<line/>
ཚོགས་བསགས་པ་བསྔོ་བ་ལ་ཆོ་ག་མི་ཤེས་པའི་དགེ་བའི་རྩ་བ་ལ་གཞོག་པར་གནས་ཤིང་མི་བརྗེད་པའི་གོ་ཆ་བགོས་པས་ཡེ་ཤེས་ཆེན་པོ་དེ་རྟོགས་པར་ནུས་སོ། །<line/>
བྱང་ཆུབ་སེམས་དཔའ་ཀླུས་བྱིན་གྱིས་སྨྲས་པ། སེམས་སྙོམས་པ་དང༌། སེམས་དུལ་བ་དང༌། སེམས་འཇམ་པ་དང༌། སེམས་དྲང་བ་དང༌། སེམས་མཉེན་པ་<line/>
</page>
<page index="4" id="324B">དང༑ སེམས་ཅན་ཤེས་པའི་ཕྱིར་ཐམས་ཅད་མཁྱེན་པའི་ཡེ་ཤེས་ཀྱི་ཡི་དམ་བརྟན་པོ་སྙིང་པོ་ལ་གནས་པའི་གོ་ཆ་བགོས་པས་ཐམས་ཅད་མཁྱེན་པའི་ཡེ་ཤེས། ཡེ་ཤེས་<line/>
ཆེན་པོ་དེ་རྟོགས་པར་ནུས་སོ། །བྱང་ཆུབ་སེམས་དཔའ་དཔལ་འབྱུང་གིས་སྨྲས་པ། ཀྱེ་གྲོགས་པོ་དག །བསྐལ་པའི་གྲངས་ཀྱིས་ཡེ་ཤེས་ཆེན་པོ་དེ་རྟོགས་པར་མི་ནུས་ཀྱི་།<line/>
བསྐལ་པ་དཔག་ཏུ་མེད་པར་གོ་ཆ་བགོས་པས་ཐམས་ཅད་མཁྱེན་པའི་ཡེ་ཤེས་དེ་རྟོགས་པར་ནུས་སོ། །བྱང་ཆུབ་སེམས་དཔའ་དཔལ་གྱི་སྙིང་པོས་སྨྲས་པ། རིགས་ཀྱི་བུ། བྱང་<line/>
ཆུབ་སེམས་དཔའ་བདག་གི་བདེ་བ་ལ་ཆགས་ཤིང་གནས་པས་ཡེ་ཤེས་ཆེན་པོ་དེ་རྟོགས་པར་མི་ནུས་ཀྱི། བདག་གི་བདེ་བ་ལ་མ་ཆགས་པས་ཐམས་ཅད་མཁྱེན་པའི་ཡེ་ཤེས་<line/>
དེ་རྟོགས་པར་ནུས་ཏེ། གང་ཟང་ཟིང་མེད་པ་ལན་དུ་བྱ་བ་མ་ཡིན་པའི་བདེ་བ་དེ་སེམས་ཅན་ཐམས་ཅད་ལ་བསྟབས་སོ་ཞེས་སེམས་ཅན་ཐམས་ཅད་བདེ་ཞིང་བདེ་བ་དང་<line/>
ལྡན་པ་ལ་གཞོག་པར་བྱེད་པ་དེས་ཐམས་ཅད་མཁྱེན་པའི་ཡེ་ཤེས་དེ་རྟོགས་པར་ནུས་སོ། །བྱང་ཆུབ་སེམས་དཔའ་པདྨ་བླ་མའི་དཔལ་གྱིས་སྨྲས་པ། བདག་ཉིད་མ་དུལ་།<line/>
མ་བསྲུངས། མ་བྱང་བ་དེས་ཕ་རོལ་མ་དུལ། མ་བསྲུངས། མ་བྱང་བ་དུལ་བར་བྱ་བ་དང༌། ཞི་བར་བྱ་བའི་གནས་དེ་ནི་མེད་ཀྱི། བདག་ཉིད་ཤིན་ཏུ་དུལ། ཤིན་ཏུ་བསྲུངས། ཤིན་ཏུ་བྱང་<line/>
</page>
<page index="5" id="325A">༄༅། །བ་དེས་ཕ་རོལ་མ་དུལ། མ་བསྲུངས། མ་བྱང་བ་དུལ་བར་བྱ་བ་དང༌། ཞི་བར་བྱ་བའི་གནས་དེ་ནི་ཡོད་དོ་ཞེས་བཅོམ་ལྡན་འདས་ཀྱིས་ཀྱང་དེ་<line/>
སྐད་གསུངས་ཏེ། དེ་བས་ན་དུལ་བ་དང༌། ཞི་གནས་ཀྱི་རྣལ་འབྱོར་ལ་ཞུགས་ཤིང་ཕ་རོལ་དུལ་བ་དང༌། ཞི་གནས་དང་མཐུན་པར་བྱ་བ་ལ་མཁས་པས་ཡེ་ཤེས་ཆེན་པོ་<line/>
དེ་རྟོགས་པར་ནུས་སོ། །བྱང་ཆུབ་སེམས་དཔའ་པདྨ་དཔལ་འབྱུང་གིས་སྨྲས་པ། ཀྱེ་གྲོགས་པོ་དག །འཇིག་རྟེན་གྱི་ཆོས་དང་འབྲེལ་བས་འཇིག་རྟེན་ལས་འདའ་བར་མི་<line/>
ནུས་ཀྱི། གང་འཇིག་རྟེན་གྱི་ཆོས་དང་མ་འབྲེལ་བ་དེ་ནི་འཇིག་རྟེན་ལས་འདའ་བར་འགྱུར་རོ། །དེ་བས་ན་བྱང་ཆུབ་སེམས་དཔའ་གང་རྙེད་པ་དང༌། མི་རྙེད་པ་དང༌། །<line/>
གྲགས་པ་དང༌། མ་གྲགས་པ་དང༌། བསྟོད་པ་དང༌། སྨད་པ་དང༌། བདེ་བ་དང༌། སྡུག་བསྔལ་བས་མི་འཕྲོགས་ཤིང་བྱང་ཆུབ་སེམས་དཔའ་སེམས་དཔའ་ཆེན་པོ་མ་<line/>
ཁེངས་པ། མ་དུད་པ་དེས་ནི་ཡེ་ཤེས་ཆེན་པོ་དེ་རྟོགས་པར་སླའོ། །བྱང་ཆུབ་སེམས་དཔའ་སྐྱེ་བོ་འཛིན་གྱིས་སྨྲས་པ། ཀྱེ་གྲོགས་པོ་དག །གཞན་ལ་ཀླན་ཀ་ཚོལ་བས་ནི་<line/>
ཐམས་ཅད་མཁྱེན་པའི་ཡེ་ཤེས་ཆེན་པོ་དེ་རྟོགས་པར་མི་ནུས་ཀྱི། གཅིག་པུ་གཉིས་སུ་མེད་ལ་བདག་གིས་སེམས་ཅན་ཐམས་ཅད་ཀྱི་ཕྱིར་གོ་ཆ་ཆེན་པོ་བགོས་པས་<line/>
</page>
<page index="6" id="325B">སེམས་ཅན་ཐམས་ཅད་ཀྱི་གང་ཅིའང་རུང༌། ཡོངས་སུ་ཐོབ་པར་བྱ་བ་དེ་ཐམས་ཅད་བདག་གིས་ཡོངས་སུ་ཐོབ་པར་བྱའོ་ཞེས་དགེ་བའི་རྩ་བ་བསྐྱེད་པ་དང༌། སེམས་ཅན་ཐམས་ཅད་<line/>
ཡོངས་སུ་སྨིན་པར་བྱ་བའི་ཕྱིར་དེ་སེམས་ཅན་ཐམས་ཅད་དང་ཐུན་མོང་དུ་སེམས་བསྐྱེད་དེ། ཡུད་ཙམ་དུའང་བརྩོན་འགྲུས་མི་གཏོང་ཞིང་དེ་ལྟར་བརྩོན་འགྲུས་ལ་གནས་པའི་བྱང་<line/>
ཆུབ་སེམས་དཔས་ཡེ་ཤེས་ཆེན་པོ་དེ་རྟོགས་པར་ནུས་སོ། །བྱང་ཆུབ་སེམས་དཔའ་ས་འཛིན་གྱིས་སྨྲས་པ། ཀྱེ་གྲོགས་པོ་དག །འདི་ལྟ་སྟེ། དཔེར་ན། ས་ནི་རྩྭ་དང༌། ཤིང་གེལ་<line/>
པ་དང༌། སྨན་དང༌། ནགས་ཚལ་ཐམས་ཅད་ཀྱི་གནས་ཡིན་ཏེ། དེ་ལ་གནས་ཤིང་རྩྭ་དང༌། ཤིང་གེལ་པ་དང༌། སྨན་དང༌། ནགས་ཚལ་གྱི་ས་བོན་ཐམས་ཅད་སྐྱེ་བར་འགྱུར་<line/>
མོད་ཀྱི། ས་ཆེན་པོ་དེ་ནི་ལན་རེ་བའང་མེད་དོ། །སེམས་ཅན་ཐམས་ཅད་ཀྱང་ས་ཆེན་པོ་ལས་འཚོ་མོད་ཀྱི། ས་ཆེན་པོ་ནི་སྐྱོ་བར་ཡང་མི་བྱེད་དོ། །རིགས་ཀྱི་བུ། དེ་བཞིན་དུ་བྱང་<line/>
ཆུབ་སེམས་དཔའ་ཆགས་པ་དང༌། ཞེ་སྡང་བའི་སེམས་དང་བྲལ་བ་དང༌། སེམས་ཅན་ཐམས་ཅད་ཀྱི་ཉེ་བར་འཚོ་བ་དང༌། ལན་རེ་བ་མེད་པའི་ཕྱིར་ས་དང་འདྲ་བར་སེམས་བསྐྱེད་<line/>
ན་ཡེ་ཤེས་ཆེན་པོ་དེ་རྟོགས་པར་ནུས་སོ། །བྱང་ཆུབ་སེམས་དཔའ་ལག་ན་རིན་ཆེན་གྱིས་སྨྲས་པ། ཀྱེ་གྲོགས་པོ་དག །ཤེས་པར་གྱིས་ཤིག །འདི་ནི་གོ་ཆ་ཆེན་པོ་ཡིན་ཏེ། དམན་<line/>
</page>
<page index="7" id="326A">༄༅། །པ་ལ་མོས་པས་ནི་ཡེ་ཤེས་ཆེན་པོ་དེ་རྟོགས་པར་མི་ནུས་ཀྱི། གང་གཉིད་ལོག་པའི་རྨི་ལམ་ནའང་ཐེག་པ་གཉིས་ལ་སེམས་མི་འཇུག་ཅིང་རིན་<line/>
པོ་ཆེའི་སེམས་ཐམས་ཅད་མཁྱེན་པའི་སེམས་དེ་ཕ་རོལ་དག་ཀྱང་འདོད་པར་བྱེད་དུ་འཇུག་ལ་རིན་པོ་ཆེའི་སེམས་དེ་ལ་སེར་སྣ་མི་བྱེད་ཀྱི། སེམས་ཅན་ཐམས་ཅད་ཀྱང་ཐེག་པ་<line/>
ཆེན་པོའི་གོ་ཆ་དེ་སྐོན་པར་བྱེད་ཅིང་སེམས་མཉམ་པ་མེད་པ་དེའང་གང་བའམ། བྲི་བར་ཡང་མི་མཐོང་ཞིང༌། དེ་ལྟར་སེར་སྣ་མེད་པའི་སེམས་ཀྱིས་ཡེ་ཤེས་ཆེན་པོ་དེ་རྟོགས་པར་<line/>
ནུས་སོ། །བྱང་ཆུབ་སེམས་དཔའ་ལག་ན་རིན་ཆེན་ཕྱག་རྒྱས་སྨྲས་པ། ཀྱེ་མའོ་སེམས་ཅན་འདི་དག་ནི་འགྲོ་བ་དྲུག་ཏུ་ལྟུང་གི །དེ་དང༌། དེ་དག་ཏུ་སྙིང་རྗེ་ཆེན་པོ་བསྐྱེད་དེ། སེམས་<line/>
ཅན་ཐམས་ཅད་ལ་ཆོས་ཀྱི་ཕྱག་རྒྱ་རིན་པོ་ཆེའི་ཕྱག་རྒྱ་གསུམ་གྱིས་བཏབ་པ་སྦྱིན་པར་བྱ་སྟེ། སེམས་ཅན་ཐོས་པ་ཉུང་བ་རྣམས་ལ་ནི་ཐོས་པའི་ལག་པ་སྦྱིན་པར་བྱའོ། །<line/>
སེམས་ཅན་སེར་སྣ་ཅན་རྣམས་ལ་ནི་གཏོང་བའི་ལག་པ་སྦྱིན་པར་བྱའོ། །སེམས་ཅན་ངང་ཚུལ་ངན་པ་ཅན་རྣམས་ལ་ནི་ཚུལ་ཁྲིམས་ཀྱི་ལག་པ་སྦྱིན་པར་བྱའོ། །སེམས་ཅན་<line/>
གནོད་སེམས་ཅན་རྣམས་ལ་ནི་བཟོད་པའི་ལག་པ་སྦྱིན་པར་བྱའོ། །སེམས་ཅན་ལེ་ལོ་ཅན་རྣམས་ལ་ནི་བརྩོན་འགྲུས་ཀྱི་ལག་པ་སྦྱིན་པར་བྱའོ། །སེམས་ཅན་དྲན་པ་ཉམས་<line/>
</page>
<page index="8" id="326B">པ་རྣམས་ལ་ནི་བསམ་གཏན་ཐོབ་པའི་ལག་པ་སྦྱིན་པར་བྱའོ། །སེམས་ཅན་ཤེས་རབ་འཆལ་པ་རྣམས་ལ་ནི་ཤེས་རབ་ཀྱི་ལག་པ་སྦྱིན་པར་བྱ་སྟེ། སེམས་ཅན་དག་ཆོས་དཀར་<line/>
པོ་གང་དང༌། གང་དག་ལས་བྲལ་བར་གྱུར་པའི་ཆོས་དེ་དང༌། དེ་དག་ཉིད་ཡོངས་སུ་རྫོགས་པར་བྱ་བའི་ཕྱིར་ལག་པ་སྦྱིན་པར་བྱ་སྟེ། བྱང་ཆུབ་སེམས་དཔའ་དེའི་དགེ་བའི་རྩ་བའི་ལག་<line/>
པའང་རིན་པོ་ཆེའི་ཕྱག་རྒྱ་གསུམ་གྱིས་གདབ་པར་བྱའོ། །གསུམ་གང་ཞེ་ན། འདི་ལྟ་སྟེ། སེམས་ཅན་ཐམས་ཅད་སངས་རྒྱས་ཀྱི་ཡེ་ཤེས་ཡོངས་སུ་རྫོགས་པར་བསྔོ་བ་རིན་<line/>
པོ་ཆེའི་ཕྱག་རྒྱས་གདབ་པར་བྱ་བ་དང༌། བདག་གི་དགེ་བའི་རྩ་བ་ཡོངས་སུ་འགྲུབ་པ་རིན་པོ་ཆེའི་ཕྱག་རྒྱས་གདབ་པར་བྱ་བ་དང༌། སེམས་ཅན་ཐམས་ཅད་ནམ་མཁའི་རང་<line/>
བཞིན་གྱི་ཕྱག་རྒྱས་གདབ་པར་བྱ་བ་སྟེ། རིགས་ཀྱི་བུ། དེ་འདྲ་བའི་གནས་ལ་གནས་པས་ནི་ཐམས་ཅད་མཁྱེན་པའི་ཡེ་ཤེས་ཆེན་པོ་དེ་རྟོགས་པར་ནུས་སོ། །བྱང་ཆུབ་སེམས་<line/>
དཔའ་སེང་གེའི་བློ་གྲོས་ཀྱིས་སྨྲས་པ། ཀྱེ་མའོ་གྲོགས་པོ་དག །འདི་ནི་མི་འཇིགས་པའི་གོ་ཆའོ། །འདི་ནི་མི་སྐྲག་པའི་གོ་ཆའོ། །འདི་ནི་མ་ཞུམ་པའི་གོ་ཆའོ། །འདི་ནི་ལེ་ལོ་<line/>
མེད་པའི་གོ་ཆའོ། ཀྱེ་གྲོགས་པོ་དག །དེ་བས་ན་མི་འཇིགས་པ་དང༌། སེམས་མི་སྐྲག་པ་དང༌། མ་ཞུམ་པ་དང༌། ལེ་ལོ་མེད་པ་དང༌། འཇིགས་ཤིང་སྐྲག་པ་སྐྱི་བུང་ཞེས་བྱེད་<line/>
</page>
<page index="9" id="327A">༄༅། །པ་དང་བྲལ་བ་དང༌། འཁོར་བའི་ཉེས་པ་མི་སྐྱེད་པ་དང༌། མྱ་ངན་ལས་འདའ་བའི་ཡོན་ཏན་ཡང་དག་པར་མཐོང་བ་དང༌། བདེ་བ་དང༌། སྡུག་བསྔལ་<line/>
བའི་ཆོས་ལ་སྙོམས་པར་གནས་པ་དང༌། མི་དམིགས་པ་ལ་གནས་པ་དང་ལྡན་པས་ཐམས་ཅད་མཁྱེན་པ་རྟོགས་པར་སླའོ། །བྱང་ཆུབ་སེམས་དཔའ་སེང་གེའི་འགྲོས་བསྒྲགས་<line/>
དབྱངས་ཀྱིས་སྨྲས་པ། ཀྱེ་གྲོགས་པོ་དག །འགྲོས་དེ་ནི་སྐྱེས་བུ་ངན་པའི་མ་ཡིན་གྱི། དེ་ནི་སྐྱེས་བུ་དམ་པའི་འགྲོས་ཡིན་ནོ། །དེ་ཅིའི་ཕྱིར་ཞེ་ན། སྐྱེས་བུ་དམ་པ་དག་ནི་སྡིག་པའི་<line/>
ལྟ་བ་དང་བྲལ་བས་ཡང་དག་པ་ལ་ཞུགས་པ་ཡིན་ནོ། །སྐྱེས་བུ་དམ་པ་དག་ནི་རྟག་པར་དྲང་བའི་རང་བཞིན་དང་ལྡན་པས་གཡོ་མེད་པ་ཡིན་ནོ། སྐྱེས་བུ་དམ་པ་དག་ནི་བླ་མ་ལ་རིམ་<line/>
གྲོ་བསྐྱེད་པས་ང་རྒྱལ་བཅོམ་པ་ཡིན་ནོ། །སྐྱེས་བུ་དམ་པ་དག་ནི་བསྟན་ན་མཐུན་པར་ལེན་པས་ཚིག་བཟང་བ་ཡིན་ནོ། །སྐྱེས་བུ་དམ་པ་དག་ནི་ཡང་དག་པའི་འཚོ་བ་ལ་གནས་<line/>
པས་ལས་ཀྱི་མཐའ་གྲགས་པ་ཡིན་ནོ། །སྐྱེས་བུ་དམ་པ་དག་ནི་སྐྱོ་བ་དང་བྲལ་བས་འདོད་ཆགས་དང་བྲལ་བ་ཡིན་ནོ། །སྐྱེས་བུ་དམ་པ་དག་ནི་ཁོང་ཁྲོ་བ་དང་བྲལ་བས་ཞེ་སྡང་<line/>
དང་བྲལ་བ་ཡིན་ནོ། །སྐྱེས་བུ་དམ་པ་དག་ནི་ཞི་བ། རབ་ཏུ་ཞི་བ། ཉེ་བར་ཞི་བས་མུན་པ་མུན་ནག་དང་བྲལ་བ་ཡིན་ནོ། །སྐྱེས་བུ་དམ་པ་དག་ནི་སྡུག་བསྔལ་བ་དང༌། དབུལ་པོ་<line/>
</page>
<page index="10" id="327B">ལ་སྙིང་རྗེ་བར་གྱུར་པས་འཇམ་པ་རྣམས་ཡིན་ནོ། །སྐྱེས་བུ་དམ་པ་དག་ནི་ལུས་དང༌། ངག་དང༌། ཡིད་ཀྱི་ལས་ཀྱི་མཐའ་ཡོངས་སུ་དག་པས་འཇེམ་པ་དང་བཅས་པ་ཡིན་ནོ། །སྐྱེས་བུ་<line/>
དམ་པ་དག་ནི་དེ་དག་བྱ་བ་ལ་ཡང་དག་པར་ཞུགས་པས་ཇི་སྐད་སྨྲས་པ་བཞིན་དུ་བྱེད་པ་ཡིན་ནོ། །སྐྱེས་བུ་དམ་པ་དག་ནི་རྟག་ཏུ་བརྟུལ་བ་བརྟན་པས་ལྷག་པའི་བསམ་པ་དང་ལྡན་<line/>
པ་ཡིན་ནོ། །སྐྱེས་བུ་དམ་པ་དག་ནི་ལོག་པའི་ཆོས་དང་བྲལ་བས་བ་དེན་པ་ལ་གནས་པ་ཡིན་ནོ། །སྐྱེས་བུ་དམ་པ་དག་ནི་ཆོས་ཀྱི་དགའ་བས་དགའ་ཞིང་མགུ་བས་ཆོས་འདོད་པ་ཡིན་<line/>
ནོ༑ ༑སྐྱེས་བུ་དམ་པ་དག་ནི་ལུས་དང༌། སྲོག་གཏོང་བས་དམ་པའི་ཆོས་ཡོངས་སུ་འཛིན་པ་ཡིན་ནོ། །སྐྱེས་བུ་དམ་པ་དག་ནི་སེམས་ཅན་ཐམས་ཅད་དང་འབྲེལ་བས་མི་གཏོང་བ་ཡིན་ནོ།།<line/>
སྐྱེས་བུ་དམ་པ་དག་ནི་དོན་དམ་པའི་རྗེས་སུ་འཇུག་པས་ཉེས་པ་མཐོང་བ་ཡིན་ནོ། །སྐྱེས་བུ་དམ་པ་དག་ནི་སྡིག་པའི་ཆོས་རྣམས་པར་སྤངས་པས་དགེ་བའི་ཆོས་ལ་ཞུགས་པ་ཡིན་ནོ། །<line/>
སྐྱེས་བུ་དམ་པ་དག་ནི་དཔུལ་པོ་རྣམས་ཀྱི་གཏེར་ཡིན་ནོ། །སྐྱེས་བུ་དམ་པ་དག་ནི་ནད་པ་རྣམས་ཀྱི་སྨན་པ་ཡིན་ནོ། །སྐྱེས་བུ་དམ་པ་དག་ནི་འཇིགས་པ་རྣམས་ཀྱི་མགོན་ཡིན་ནོ། །སྐྱེས་བུ་<line/>
དམ་པ་དག་ནི་དཔུང་གཉེན་མེད་པ་རྣམས་ཀྱི་སྐྱབས་ཡིན་ནོ། སྐྱེས་བུ་དམ་པ་དག་ནི་འཁོར་བའི་རྒྱ་མཚོར་ཞུགས་པ་རྣམས་ཀྱི་གནས་ཡིན་ནོ། །སྐྱེས་བུ་དམ་པ་དག་ནི་རྟེན་མེད་པ་རྣམས་<line/>
</page>
<page index="11" id="328A">༄༅། །ཀྱི་རྟེན་ཡིན་ནོ། །སྐྱེས་བུ་དམ་པ་དག་ནི་མུན་པ་མུན་ནག་ཏུ་ཞུགས་པ་རྣམས་ཀྱི་སྣང་བར་བྱེད་པ་ཡིན་ནོ། །སྐྱེས་བུ་དམ་པ་དག་ནི་ལམ་ངན་པར་ཞུགས་<line/>
པ་རྣམས་ཀྱི་འདྲེན་པ་ཡིན་ནོ། །སྐྱེས་བུ་དམ་པ་དག་ནི་ཆོས་སྨྲ་བ་རྣམས་ཀྱི་ཡོངས་སུ་འདྲེན་པ་ཡིན་ནོ། །སྐྱེས་བུ་དམ་པ་དག་ནི་བཟོད་པ་དང༌། དུལ་བའི་རྣལ་འབྱོར་དང་ལྡན་པས་<line/>
ཐ་བའི་ཉེས་པ་དང༌། གནོད་སེམས་དང༌། གནོང་པ་འཆབ་པ་དང༌། ཁྲོ་བའི་ཡོངས་སུ་གདུང་བ་ཐམས་ཅད་དང་བྲལ་བ་ཡིན་ཏེ། དེ་ལྟ་བས་ན་སྐྱེས་བུ་དམ་པ་དག་དེ་འདྲ་<line/>
བའི་ཆོས་ལ་གནས་པས་ནི་ཡེ་ཤེས་ཆེན་པོ་དེ་རྟོགས་པར་ནུས་སོ། །བྱང་ཆུབ་སེམས་དཔའ་ནམ་མཁའ་མཛོད་ཀྱིས་སྨྲས་པ། ནམ་མཁའ་དཔག་ཏུ་མེད་པ་བཞིན་དུ་བྱམས་<line/>
པ་སྒོམ་པའི་རྣལ་འབྱོར་དང་ལྡན་པ་སྙིང་རྗེ་ཆེན་པོ་ལ་གནས་པ་རྒྱུན་མི་འཆད་པ། དབང་པོ་རྟག་ཏུ་དགའ་ཞིང་དགོད་པ། འདོད་པའི་དགའ་བ་ཐམས་ཅད་ལ་བཏང་སྙོམས་<line/>
སུ་གཏོང་བ། སྦྱིན་པ་ནམ་མཁའ་དང་མཚུངས་པ། ཚུལ་ཁྲིམས་ནམ་མཁའ་དང་མཚུངས་པ། བཟོད་པ་ནམ་མཁའ་དང་མཚུངས་པ། བརྩོན་འགྲུས་ནམ་མཁའ་དང༌།<line/>
མཚུངས་པ། བསམ་གཏན་ནམ་མཁའ་དང་མཚུངས་པ། ཤེས་རབ་ནམ་མཁའ་དང་མཚུངས་པས་ཐམས་ཅད་མཁྱེན་པ་རྟོགས་པར་ནུས་སོ། །བྱང་ཆུབ་སེམས་དཔའ་སེམས་<line/>
</page>
<page index="12" id="328B">བསྐྱེད་མ་ཐག་ཏུ་ཆོས་ཀྱི་འཁོར་ལོ་སྒྱུར་བས་སྨྲས་པ། སེམས་བསྐྱེད་པ་གང་ལས་བདུད་སྡིག་ཅན་གྱིས་གླགས་རྙེད་པར་འགྱུར་བ་དང༌། དེ་བཞིན་གཤེགས་པ་མཉེས་པར་མི་<line/>
འགྱུར་བ་དང༌། ལྷ་མི་དགའ་བར་འགྱུར་བ་དང༌། བདག་གིས་དགེ་བའི་ཕྱོགས་ཡོངས་སུ་འབྲི་བར་འགྱུར་བའི་སེམས་བསྐྱེད་པ་དེ་དག་ནི་བྱང་ཆུབ་སེམས་དཔས་མི་སྐྱེད་པར་<line/>
བྱ་ཡི། སེམས་བསྐྱེད་པ་གང་ལས་བདུད་སྡིག་ཅན་གྱིས་གླགས་རྙེད་པར་མི་འགྱུར་བ་དང༌། དེ་བཞིན་གཤེགས་པ་མཉེས་པར་འགྱུར་བ་དང༌། ལྷ་དག་དགའ་བར་འགྱུར་བ་དང༌།<line/>
བདག་གིས་དགེ་བའི་ཕྱོགས་ཡོངས་སུ་འབྲི་བར་མི་འགྱུར་བའི་སེམས་བསྐྱེད་པ་དེ་དག་ནི་བསྐྱེད་པར་བྱ་སྟེ། དེ་དེ་ལྟར་ཞུགས་ན་སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བ་<line/>
བར་འགྱུར་རོ། །དེ་ཅིའི་ཕྱིར་ཞེ་ན། དེ་ལྟར་བྱང་ཆུབ་སེམས་དཔའ་དེས་སེམས་བསྐྱེད་མ་ཐག་ཏུ་སྒྱུ་དང༌། དམིགས་པའི་རྐྱེན་མ་སྐྱེས་པའི་ཕྱིར་ཆོས་ཐམས་ཅད་མ་སྐྱེས་པ་དང༌། དེ་བཞིན་<line/>
གཤེགས་པའི་བྱང་ཆུབ་ཀྱང་མ་སྐྱེས་པ་ལས་རྟོགས་པར་འགྱུར་ལ། བྱང་ཆུབ་ཇི་ལྟ་བར་ཆོས་ཀྱི་འཁོར་ལོ་སྒྱུར་བའང་དེ་བཞིན་དུ་ཤེས་ཏེ། སེམས་ཀྱི་བསམ་པའི་གོ་ཆ་དེ་<line/>
དག་གིས་ཐམས་ཅད་མཁྱེན་པ་རྟོགས་པར་ནུས་སོ། །བྱང་ཆུབ་སེམས་དཔའ་ཚིག་གི་རབ་ཏུ་ཐ་དད་པ་ཐམས་ཅད་ལ་སྤོབས་པས་སྨྲས་པ། སྐྱེས་བུ་དམ་པ་དག །བྱང་ཆུབ་ནི་<line/>
</page>
<page index="13" id="329A">༄༅། །ཐམས་ཅད་ཀྱི་རྗེས་སུ་སོང་བ་སྟེ། ཀུན་ནས་ཉོན་མོངས་པའི་རྗེས་སུ་སོང་བ། རྣམ་པར་བྱང་བའི་རྗེས་སུ་སོང་བ། འདུས་བྱས་ཀྱི་རྗེས་སུ་<line/>
སོང་བ། འདུས་མ་བྱས་ཀྱི་རྗེས་སུ་སོང་བ། ཟག་པ་དང་བཅས་པའི་རྗེས་སུ་སོང་བ། ཟག་པ་མེད་པའི་རྗེས་སུ་སོང་བ། ཁ་ན་མ་ཐོ་བ་དང་བཅས་པའི་རྗེས་སུ་སོང་བ། ཁ་<line/>
ན་མ་ཐོ་བ་མེད་པའི་རྗེས་སུ་སོང་བ། དགེ་བའི་རྩ་བའི་རྗེས་སུ་སོང་བ། མི་དགེ་བའི་རྩ་བའི་རྗེས་སུ་སོང་བ། འཇིག་རྟེན་གྱི་ཆོས་ཀྱི་རྗེས་སུ་སོང་བ། འཇིག་རྟེན་ལས་འདས་པའི་<line/>
ཆོས་ཀྱི་རྗེས་སུ་སོང་བ། འཁོར་བའི་རྗེས་སུ་སོང་བ། མྱ་ངན་ལས་འདས་པའི་རྗེས་སུ་སོང་བ། ཆད་པ་དང༌། རྟག་པའི་རྗེས་སུ་སོང་བ། ཕུང་པོ་དང༌། ཁམས་དང༌། སྐྱེ་<line/>
མཆེད་ཀྱི་རྗེས་སུ་སོང་བ་སྟེ། སྐྱེས་བུ་དམ་པ་དག །བྱང་ཆུབ་ནི་ས་དང༌། ཆུ་དང༌། མེ་དང༌། རླུང་དང༌། ནམ་མཁའི་རྗེས་སུ་སོང་བའོ། །དེ་ཅིའི་ཕྱིར་ཞེ་ན། ཆོས་ཐམས་<line/>
ཅད་ནི་འདི་ལྟ་བུའི་རང་བཞིན་ཏེ། རང་བཞིན་སྟོང་པ་ཉིད་དོ། །དེ་དག་ནི་བརྗོད་པ་གང་དང༌། གང་གིས་བརྗོད་པར་བྱ་བའི་རྣམ་པ་དེ་ཐམས་ཅད་སྟོང་པ་ཉིད་སྨོས་པར་བྱེད་<line/>
པའོ༑ ༑འདི་ལྟ་སྟེ། དཔེར་ན། ནམ་མཁའི་དབྱིངས་ནི་ཐམས་ཅད་ཀྱི་རྗེས་སུ་སོང་ངོ༌། །དེ་བཞིན་དུ་བྱང་ཆུབ་ཀྱང་ཐམས་ཅད་ཀྱི་རྗེས་སུ་སོང་སྟེ། སྐྱེས་བུ་དམ་པ་དག །<line/>
</page>
<page index="14" id="329B">བྱང་ཆུབ་སེམས་དཔའ་དེ་ལྟ་བུའི་ཡེ་ཤེས་ལ་མོས་པ་ནི་དམིགས་པ་ཐམས་ཅད་ལ་སྤོབས་པ་འབྱུང་ཞིང་དེ་ནི་ཚིག་གི་རབ་ཏུ་ཐ་དད་པ་ཤེས་པ་ཐམས་ཅད་ཀྱང་ཐོབ་པར་འགྱུར་<line/>
ཏེ༑ ཚུལ་གཅིག་ལ་འཇུག་པ་དེས་ཐམས་ཅད་མཁྱེན་པ་རྟོགས་སོ། །བྱང་ཆུབ་སེམས་དཔའ་སྤོབས་པའི་ཕུང་པོས་སྨྲས་པ། ཀྱེ་གྲོགས་པོ་དག །བརྗོད་པ་ཐམས་ཅད་ནི་བརྗོད་དུ་<line/>
མེད་པ་སྟེ། སྒྲ་ཐམས་ཅད་བསྙད་དུ་མེད་པའོ། །བྱང་ཆུབ་སེམས་དཔའ་ཡེ་ཤེས་དེ་ལ་མོས་པ་ནི་སེམས་མི་གཡོ་བར་འདུག་པ་ཡིན་ཏེ། སྙན་པར་སྨྲས་པ་དང༌། མི་སྙན་པར་<line/>
སྨྲས་པ་ལ་དགའ་བ་དང༌། ཞུམ་པ་མེད་དོ། །འདི་ལྟ་སྟེ། དཔེར་ན། རི་ལྷུན་པོའི་ཕུང་པོ་ལ་རླུང་བབ་པ་ལས་སླར་ལོག་ན་རི་ལྷུན་པོ་ནི་གཡོ་བའང་མེད། རབ་ཏུ་གཡོ་བའང་མེད་དོ།།<line/>
རིགས་ཀྱི་བུ། དེ་བཞིན་དུ་བྱང་ཆུབ་སེམས་དཔའ་དེ་འདྲ་བའི་ཡེ་ཤེས་རྟོགས་པས་ཐམས་ཅད་ཀྱི་སྒྲ་དང༌། བརྗོད་པ་ཀུན་བཟོད་དེ། གཡོ་བར་མི་བྱེད། རབ་ཏུ་གཡོ་བར་མི་བྱེད་ཅིང་ཕ་<line/>
རོལ་མུ་སྟེགས་ཅན་གྱི་སྨྲ་བ་གང་ལའང་ཆགས་པར་མི་འགྱུར། དེ་བཞིན་གཤེགས་པའི་བཀའ་དང༌། མུ་སྟེགས་ཅན་གྱི་ཚིག་ཀྱང་ཆོས་མཉམ་པ་ཉིད་དུ་མཐོང༌། མཉམ་པ་<line/>
ཉིད་ལའང་འགལ་བར་མི་བྱེད། མུ་སྟེགས་ཅན་ཐམས་ཅད་ཀྱི་སྤོབས་པ་ཐམས་ཅད་ཀྱང་ཟད་པའི་ཆོས་སུ་མཐོང༌། ཟད་པའི་ཆོས་ཀྱིས་ཆོས་ལ་ང་རྒྱལ་ཆེན་པོར་ཡང་མི་བྱེད་<line/>
</page>
<page index="15" id="330A">༄༅། །དེ༑ སྐྱེས་བུ་དམ་པ་དག །བྱང་ཆུབ་སེམས་དཔའ་དེ་འདྲ་བའི་ཡེ་ཤེས་ལ་མོས་པ་ནི་མྱུར་དུ་ཐམས་ཅད་མཁྱེན་པ་ཐོབ་པར་འགྱུར་རོ། །བྱང་ཆུབ་<line/>
སེམས་དཔའ་བློ་གྲོས་རྒྱ་མཚོས་སྨྲས་པ། སྐྱེས་བུ་དམ་པ་དག །བྱང་ཆུབ་སེམས་དཔས་ཐོས་པ་ཐམས་ཅད་བཟུང་བའི་ཕྱིར་བློ་གྲོས་རྒྱ་མཚོ་ལ་སེམས་འཇུག་པ་རྟོགས་པར་<line/>
བྱའོ༑ ༑ཆོས་ཉིད་ལ་སྣ་ཚོགས་མེད་པའི་ཕྱིར་དེས་ཆོས་རོ་གཅིག་པ་ལ་མོས་པར་བྱའོ། །རྟེན་ཅིང་འབྲེལ་བར་འབྱུང་བ་དང་མི་འགལ་བའི་ཕྱིར་དེས་ཆོས་ཉིད་ལ་བརྟག་པར་<line/>
བྱའོ༑ ༑ཐོག་མ་ནས་མ་སྐྱེས་པའི་ཕྱིར་ཆོས་གང་ཡང་མ་བྲི་བ་དང༌། མ་འཕེལ་བར་བྱའོ། །བསོད་ནམས་མི་ཟད་པའི་ཕྱིར་སེམས་ཅན་ཐམས་ཅད་ཉེ་བར་འཚོ་བའི་དགེ་བའི་རྩ་<line/>
བ་བསྐྱེད་པར་བྱའོ། །ཆད་པ་དང༌། རྟག་པ་ལས་དབེན་པའི་ཕྱིར་དེས་མཐའ་གཉིས་རྟོགས་པར་བྱའོ། །སེམས་ཀྱི་སྒོམ་པ་ཚད་མེད་པའི་ཕྱིར་དེས་ཆོས་ཐམས་ཅད་ལ་བརྟག་<line/>
པར་བྱའོ། །ཆོས་ཡང་དག་པར་མི་བརྗེད་པའི་ཕྱིར་བདག་གི་དྲན་པའི་སྟོབས་བསྐྱེད་པའང་ཡོངས་སུ་གཞག་པར་བྱའོ། །སེམས་ཅན་ཐམས་ཅད་ལ་སྙོམས་པར་ཆོས་<line/>
འཆད་པའི་ཕྱིར་དེས་སྙེམས་པ་ཐམས་ཅད་ཡང་དག་པར་བཅོམ་པ་ཡོངས་སུ་རྫོགས་པར་བྱའོ། །སངས་རྒྱས་ཀྱི་ཆོས་མ་འདྲེས་པ་ལྷུར་བྱེད་པའི་ཕྱིར་མི་དགེ་བའི་ཆོས་ཐམས་<line/>
</page>
<page index="16" id="330B">ཅད་དང་མི་འགྲོགས་པར་བྱའོ། །སྐྱེས་བུ་དམ་པ་དག །དྲན་པའི་ཡེ་ཤེས་ཀྱི་གོ་ཆ་དེས་ནི་ཐམས་ཅད་མཁྱེན་པ་རྟོགས་པར་ནུས་སོ། །བྱང་ཆུབ་སེམས་དཔའ་ལྷུན་པོ་ཆེན་པོས་སྨྲས་པ།<line/>
འདི་ལྟ་སྟེ། སངས་རྒྱས་ཀྱི་ཡེ་ཤེས་དེ་ནི་འཇིག་རྟེན་ཐམས་ཅད་ལས་མངོན་པར་འཕགས་པའི་ཡེ་ཤེས་ཏེ། དེ་ནི་ཚད་ཡོད་པའི་སྤྱོད་པས་རྟོགས་པར་མི་ནུས་སོ། །དེ་བས་ན་<line/>
བསམ་པ་འཇིག་རྟེན་ཐམས་ཅད་ལས་མངོན་པར་འཕགས་པ་དང༌། ཐོས་པ་འཇིག་རྟེན་ཐམས་ཅད་ལས་མངོན་པར་འཕགས་པ་དང༌། དད་པ་འཇིག་རྟེན་ཐམས་ཅད་ལས་<line/>
མངོན་པར་འཕགས་པ་དང༌། སྦྱིན་པ་འཇིག་རྟེན་ཐམས་ཅད་ལས་མངོན་པར་འཕགས་པ་དང༌། དེ་བཞིན་དུ་ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་<line/>
གཏན་དང༌། ཤེས་རབ་འཇིག་རྟེན་ཐམས་ཅད་ལས་མངོན་པར་འཕགས་པ་དང༌། བསོད་ནམས་རི་རབ་ལྷུན་པོ་བཞིན་དུ་མངོན་པར་འཕགས་པས་ཐམས་ཅད་མཁྱེན་པ་རྟོགས་<line/>
པར་ནུས་སོ། །བྱང་ཆུབ་སེམས་དཔའ་མཐོང་ན་དགའ་བས་སྨྲས་པ། སྐྱེས་བུ་དམ་པ་དག །གང་གི་ཚེ་ན་བྱང་ཆུབ་སེམས་དཔའ་བདག་གི་གཟུགས་ཀྱི་སེམས་ཡོངས་སུ་དག་པས་<line/>
གཟུགས་སུ་སྣང་བ་ཡིད་དུ་མི་འོང་བ་གང་ཡང་མིག་གིས་མཐོང་ཞིང་སྣང་བར་མི་འགྱུར། བདག་གི་རྣ་བའི་སེམས་ཡོངས་སུ་དག་པས་སྒྲ་ཡིད་དུ་མི་འོང་བ་གང་ཡང་རྣ་བས་ཐོས་<line/>
</page>
<page index="17" id="331A">༄༅། །ཤིང་གྲག་པར་མི་འགྱུར། དེ་བཞིན་དུ་དྲིའང་མ་ཡིན། རོའང་མ་ཡིན། རེག་ཀྱང་མ་ཡིན། རང་གི་ཡུལ་གྱི་སེམས་ཡོངས་སུ་དག་པས་ཆོས་<line/>
ཡིད་དུ་མི་འོང་བ་གང་ཡང་ཡིད་ལ་སྣང་བར་མི་འགྱུར། རང་གི་སེམས་ཡོངས་སུ་དག་པས་ཡིད་དགའ་བ་དང༌། མི་དགའ་བ་དང༌། མ་འབྲེལ་ཅིང་སེམས་ཅན་གང་ཡང་<line/>
སངས་རྒྱས་ཀྱི་ཆོས་ཀྱི་སྣོད་མ་ཡིན་པར་མ་མཐོང་སྟེ། གང་ལོག་པར་ངེས་པ་དེ་དག་ཀྱང་སངས་རྒྱས་ཀྱི་ཆོས་ཀྱི་སྣོད་དུ་འགྱུར་བར་མཐོང་ཞིང༌། གང་བདག་ཤིན་ཏུ་དགའ་<line/>
གྱུར་པའི་དངོས་པོ་དེ་དགའ་ཞིང་ཡོངས་སུ་གཏོང་ལ་བྱིན་ནས་ཀྱང་མི་འགྱོད་པ་ཡིན་ཏེ། དེ་ལྟར་སྤྱོད་པའི་བྱང་ཆུབ་སེམས་དཔའ་ནི་ཐམས་ཅད་མཁྱེན་པ་རྟོགས་པར་ནུས་<line/>
སོ༑ ༑བྱང་ཆུབ་སེམས་དཔའ་རབ་ཏུ་དགའ་བའི་རྒྱལ་པོས་སྨྲས་པ། གང་གི་ཚེ་ན་སྤྱོས་པ་དང༌། བརྒྱད་པ་དང༌། སྨད་པ་དང༌། བརྙས་པ་དང༌། བརྡེགས་པ་དང༌། ཚར་<line/>
བཅད་ན་བྱང་ཆུབ་སེམས་དཔའ་རབ་ཏུ་དགའ་བ་བསྐྱེད་ཅིང་གང་ཟག་དེ་ལའང་དགེ་བའི་བཤེས་གཉེན་དུ་འདུ་ཤེས་སྐྱེད་ལ། བཟོད་པར་བྱེད། བཟོད་པའི་མཐུ་སྟོན་ཅིང་<line/>
རབ་ཏུ་དགའ་བ་སྐྱེས་ནས་སྤྱོ་བར་བྱེད་པ་འདི་སུ། གང་ལ་སྤྱོད་པར་བྱ་ཞེས་དེ་ཆོས་ཉིད་ཀྱི་རྗེས་སུ་འཇུག་པར་བྱེད། ནང་གི་སྟོང་པ་ཉིད་ལ་མོས་ཤིང་ཕྱིའི་སྟོང་པ་ཉིད་ལ་ཐེ་<line/>
</page>
<page index="18" id="331B">ཚོམ་མེད་པས་བདག་ཏུ་ལྟ་བའང་མི་སྐྱེད་ཅིང་བཟོད་ལ། རྐང་པ་དང༌། ལག་པ་ཡོངས་སུ་གཏོང་བ་དང༌། མིག་དང༌། མགོ་ཡོངས་སུ་གཏོང་བ་དང༌། ཆུང་མ་དང༌། བུ་ཕོ་དང༌། བུ་མོ་<line/>
ཡོངས་སུ་གཏོང་བ་དང༌། རྒྱལ་སྲིད་ཡོངས་སུ་གཏོང་བས་རབ་ཏུ་དགའ་བ་ཡིན། ལུས་དང༌། སྲོག་ཡོངས་སུ་གཏོང་བས་དགའ་བ་ཡིན་ཏེ། འཁོར་ལོས་བསྒྱུར་བའི་རྒྱལ་སྲིད་ཐོབ་པས་<line/>
དགའ་བ་མ་ཡིན་གྱི། ལེགས་པར་བཤད་པ་ཚིགས་སུ་བཅད་པ་གཅིག་ཐོས་པས་ཤིན་ཏུ་དགའ་བ་ཡིན། བརྒྱ་བྱིན་ཐོབ་པས་དགའ་བ་མ་ཡིན་གྱི། གཞན་ཆོས་འཆད་པ་ལ་<line/>
ཤིན་ཏུ་དགའ་བ་ཡིན། ཚངས་པ་ཐོབ་པས་དགའ་བ་མ་ཡིན་གྱི། སེམས་ཅན་གཅིག་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བཞག་ན་རབ་ཏུ་དགའ་བ་ཡིན།<line/>
སྟོང་གསུམ་རིན་པོ་ཆེས་བཀང་བས་དགའ་བ་མ་ཡིན་གྱི། དེ་བཞིན་གཤེགས་པ་མཐོང་བས་རབ་ཏུ་དགའ་བ་ཡིན་ཏེ། དེ་ནི་གཞར་ཡང་དབང་པོ་ཉམས་པར་མི་འགྱུར་ཞིང་དགའ་<line/>
བར་གྱུར་ནས་བྱང་ཆུབ་ཀྱི་ཕྱོགས་ཀྱི་ཆོས་རྣམས་དགའ་ཞིང་མགུ་བའི་སྤྱོད་པ་འདིས་སྒྲུབ་པར་བྱེད་པ་ནི་ཐམས་ཅད་མཁྱེན་པ་རྟོགས་པར་ནུས་སོ། །བྱང་ཆུབ་སེམས་དཔའ་མཐའ་<line/>
ཡས་མཐོང་བས་སྨྲས་པ། སྐྱེས་བུ་དམ་པ་དག །གང་གི་ཚེ་ན་བྱང་ཆུབ་སེམས་དཔའ་ཆོས་ཐམས་ཅད་མཐོང་མོད་ཀྱི། བདག་ཏུ་ལྟ་བར་ཡང་མི་ལྟུང༌། སངས་རྒྱས་ཀྱི་ཆོས་ཐམས་<line/>
</page>
<page index="19" id="332A">༄༅། །ཅད་ཤེས་མོད་ཀྱི། རྣམ་པར་རྟོག་པ་སྤྱོད་པའང་མ་ཡིན། སངས་རྒྱས་ཐམས་ཅད་མཐོང་མོད་ཀྱི། གཟུགས་ལ་དམིགས་པའི་འདུ་ཤེས་ཀྱང་མི་<line/>
སྐྱེད༑ སེམས་ཅན་ཐམས་ཅད་མཐོང་མོད་ཀྱི་སེམས་ཅན་དུ་འདུ་ཤེས་ཀྱང་མི་སྐྱེད། ལས་ཀྱི་རྣམ་པར་སྨིན་པ་ཡོངས་སུ་དག་པའི་ཕྱིར་ཤའི་མིག་གསལ་བར་གྱུར་པ་ཡིན།<line/>
མངོན་པར་ཤེས་པ་ཐོབ་པས་ལྷའི་མིག་དང་ལྡན་པ་ཡིན། ཉོན་མོངས་པ་ཐམས་ཅད་དང་བྲལ་བས་ཤེས་རབ་ཀྱི་མིག་རྟོགས་པར་ཁོང་དུ་ཆུད་པ་ཡིན། སངས་རྒྱས་ཀྱི་<line/>
ཆོས་མ་འདྲེས་པ་སྒྲུབ་པས་སངས་རྒྱས་ཀྱི་སྤྱན་ལ་མོས་པ་ཡིན། སྟོབས་བཅུ་ཡོངས་སུ་རྫོགས་པས་ཆོས་ཀྱི་སྤྱན་སྣང་བ་ཐོབ་པ་ཡིན་ཏེ། རིགས་ཀྱི་བུ། དེ་འདྲ་བའི་ཡེ་ཤེས་<line/>
མཐོང་བ་ཡོངས་སུ་རྫོགས་པས་ཐམས་ཅད་མཁྱེན་པ་རྟོགས་པར་ནུས་སོ། །བྱང་ཆུབ་སེམས་དཔའ་མཐའ་ཡས་དམིགས་པར་གནས་པས་སྨྲས་པ། བྱང་ཆུབ་ནི་ཐམས་ཅད་<line/>
དམིགས་པ་སྟེ། ཐམས་ཅད་མཁྱེན་པའི་ཡེ་ཤེས་སྒྲུབ་པར་འགྱུར་རོ། །དེ་ཅིའི་ཕྱིར་ཞེ་ན། དམིགས་པ་ཐམས་ཅད་ནི་ནང་ནའང་མི་གནས། ཕྱི་རོལ་ནའང་མིག་ནས། དབུས་<line/>
ནའང་མི་གནས་པར་བརྟག་པར་བྱའོ། །བྱང་ཆུབ་སེམས་དཔའ་དམིགས་པ་ལ་མི་གནས་པ་ནི་ཉོན་མོངས་པ་ལ་དམིགས་པ་དང༌། ལས་ལ་དམིགས་པ་དང༌། བདུད་ལ་དམིགས་<line/>
</page>
<page index="20" id="332B">པས་ཉམས་པར་མི་འགྱུར་ཏེ། ལས་དང༌། ཉོན་མོངས་པ་དང༌། བདུད་ལ་དམིགས་པ་ལས་འདས་པའི་བྱང་ཆུབ་སེམས་དཔའ་ཐམས་ཅད་མཁྱེན་པ་རྟོགས་སོ། །བྱང་ཆུབ་<line/>
སེམས་དཔའ་བདུད་ཀྱི་ལྟ་བ་ཡང་དག་པར་འཇོམས་པས་སྨྲས་པ། རིགས་ཀྱི་བུ། བདག་ཏུ་ལྟ་བ་ནི་བདག་ཏུ་ལྟ་བ་ལས་ལྡང་ཞིང་བྱུང་བ་ཡིན། བདུད་ཀྱི་ལས་ནི་ལྟ་བ་ལས་ལྡང་<line/>
ཞིང་བྱུང་བ་སྟེ། བདག་ཏུ་ལྟ་བ་ཡོངས་སུ་ཤེས་ན་ལྟ་བ་འབྱུང་བར་མི་བྱེད་དོ། །ལྟ་བ་ཡོངས་སུ་ཤེས་ན་ཕུང་པོ་འབྱུང་བར་མི་བྱེད་དོ། །ཕུང་པོ་ཡོངས་སུ་ཤེས་ན་བདུད་མི་མཐོང་ངོ༌། །<line/>
བདུད་ཀྱི་ཡུལ་ལས་འདའ་བར་བྱ་བའི་ཕྱིར་སྒྲིབ་པ་མེད་པའི་རྣམ་པར་ཐར་པ་ལ་རེག་པར་འགྱུར་རོ། །བྱང་ཆུབ་སེམས་དཔའ་སྒྲིབ་པ་མེད་པའི་རྣམ་པར་ཐར་པ་ཐོབ་པ་ན་ཐམས་ཅད་<line/>
མཁྱེན་པ་རྟོགས་སོ། །བྱང་ཆུབ་སེམས་དཔའ་མྱ་ངན་མེད་སྦྱིན་གྱིས་སྨྲས་པ། ལས་ཉེས་པ་བྱེད་པ་ནི་ཕྱིས་འགྱོད་པར་འགྱུར། ལས་ལེགས་པར་བྱེད་པ་ནི་ཕྱིས་མྱ་ངན་བྱེད་པར་མི་<line/>
འགྱུར་རོ། །དེ་བས་ན་བྱང་ཆུབ་སེམས་དཔས་ལས་ལེགས་པ་བྱེད་པ། ལས་མི་སྨད་པ་བྱེད་པ། ལས་མི་འགྱོད་པ་བྱེད་པ། ལས་ཁ་ན་མ་ཐོ་བ་མེད་པ་བྱེད་པར་བྱའོ། །སེམས་ཅན་<line/>
མྱ་ངན་གྱི་ཟུག་རྔུས་ཟུག་པ་རྣམས་ཀྱང་མྱ་ངན་ཞི་བར་བྱ་བ་དང༌། ཟུག་རྔུ་དང་བྲལ་བར་བྱ་བའི་ཕྱིར་ཆོས་བཤད་པར་བྱ་སྟེ། དེ་ལྟར་སྤྱོད་པའི་བྱང་ཆུབ་སེམས་དཔའ་ནི་ཐམས་<line/>
</page>
<page index="21" id="333A">༄༅། །ཅད་མཁྱེན་པ་རྟོགས་སོ། །བྱང་ཆུབ་སེམས་དཔའ་དོན་ཐམས་ཅད་གྲུབ་པས་སྨྲས་པ། རིགས་ཀྱི་བུ་དག །སྐྱེས་བུ་གང་ཟག་ཚུལ་ཁྲིམས་དང་ལྡན་<line/>
པའི་སེམས་ཀྱི་སྨོན་པ་འགྲུབ། སྨོན་ལམ་འགྲུབ་པར་འགྱུར་ལ། ཚུལ་ཁྲིམས་ཀྱི་རྩ་བ་ལའང་བག་བྱེད་པ་རྟེན། བག་བྱེད་པའི་རྩ་བ་ལའང་བྱང་ཆུབ་ཀྱི་ཕྱོགས་ཀྱི་ཆོས་རྣམས་<line/>
རྟེན༑ བྱང་ཆུབ་ཀྱི་ཕྱོགས་ཀྱི་ཆོས་ཀྱི་རྩ་བ་ལའང་ཐམས་ཅད་མཁྱེན་པ་རྟེན་ཏོ། །དེ་བས་ན་བྱང་ཆུབ་སེམས་དཔའ་བག་བྱེད་པ་དང༌། བྱང་ཆུབ་ཀྱི་ཕྱོགས་ཀྱི་ཆོས་ལ་བརྟེན་པ་ནི་<line/>
ཐམས་ཅད་མཁྱེན་པ་རྟོགས་སོ། །ལྷའི་བུ་ཀུན་ནས་མེ་ཏོག་གིས་སྨྲས་པ། རིགས་ཀྱི་བུ་དག །འདི་ལྟ་སྟེ། དཔེར་ན། ཤིང་མེ་ཏོག་གིས་བརྒྱན་པ་ནི་འགྲོ་བ་མང་པོའི་ཉེ་བར་<line/>
འཚོ་བ་ཡིན་ནོ། །རིགས་ཀྱི་བུ། དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་ཐར་པའི་ཆོས་ཀྱི་མེ་ཏོག་རྒྱས་པ་ནི་འགྲོ་བ་མང་པོའི་ཉེ་བར་འཚོ་བ་ཡིན་ནོ། །<line/>
རིགས་ཀྱི་བུ་དག །འདི་ལྟ་སྟེ། དཔེར་ན། ལྷ་རྣམས་ཀྱི་ཤིང་པ་རི་ཡ་ཏྲ་ཀ་ཀོ་བི་ད་ར་མེ་ཏོག་རྒྱས་ན་སུམ་ཅུ་རྩ་གསུམ་གྱི་ལྷའི་དུ་རྣམས་མངོན་པར་འདུ་བར་འགྱུར་རོ། །རིགས་<line/>
ཀྱི་བུ༑ དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་ཐར་པའི་ཆོས་ཀྱི་མེ་ཏོག་རྒྱས་ན་ལྷ་དང་བཅས་པའི་འཇིག་རྟེན་མངོན་པར་འདུ་བར་འགྱུར་རོ། །<line/>
</page>
<page index="22" id="333B">རིགས་ཀྱི་བུ་དག །འདི་ལྟ་སྟེ། དཔེར་ན། ལྷའི་ནོར་བུ་རིན་པོ་ཆེ་སྐྱོན་ཐམས་ཅད་དང་བྲལ་ལ་ཡོན་ཏན་ཐམས་ཅད་དང་ལྡན་པ་དེ་བཞིན་དུ། རིགས་ཀྱི་བུ། བྱང་ཆུབ་སེམས་དཔའ་<line/>
བསམ་པ་ཡོངས་སུ་དག་པ་སྐྱོན་ཐམས་ཅད་དང་བྲལ་ལ་ཡོན་ཏན་ཐམས་ཅད་དང་ལྡན་པས་ཐམས་ཅད་མཁྱེན་པ་རྟོགས་སོ། །ལྷའི་བུ་མེ་ཏོག་འོད་ཟེར་ཅན་གྱིས་སྨྲས་པ། རིགས་<line/>
ཀྱི་བུ༑ འདི་ལྟ་སྟེ། དཔེར་ན། ཉི་མའི་འོད་ཟེར་བཏང་ན་མུན་པ་བསལ་ཅིང་གཟུགས་ཀྱི་རྣམ་པ་ཐམས་ཅད་སྣང་བར་འགྱུར་རོ། །རིགས་ཀྱི་བུ་དག །དེ་བཞིན་དུ་བྱང་<line/>
ཆུབ་སེམས་དཔའ་ཤེས་རབ་ཀྱི་སྣང་བའི་འོད་ཟེར་དང་ལྡན་པའང་གང་གི་ཚེ་ན་ཆོས་ཀྱི་སྣང་བ་གཏོང་བ་དེའི་ཚེ། མ་རིག་པ་དང༌། གླེན་པའི་མུན་པས་བསྒྲིབས་པའི་སེམས་ཅན་<line/>
རྣམས་ལ་སྣང་བ་ཆེན་པོ་བྱེད་ཅིང་ཆོས་ཀྱི་རང་བཞིན་ཡང་སྟོན་ཏེ། མུན་པས་ནི་སྣང་བཟིལ་གྱིས་ནོན་པར་མི་འགྱུར་གྱི། སྣང་བས་ནི་ལམ་རྟོགས་པར་ནུས་པས་བྱང་ཆུབ་སེམས་<line/>
དཔའ་ལམ་ལ་གནས་ན་སེམས་ཅན་ལམ་ངན་པར་ཞུགས་པ་རྣམས་ལ་ཡང་དག་པའི་ལམ་སྟོན་ཏེ། བྱང་ཆུབ་སེམས་དཔའ་ལམ་ལ་གནས་ན་ཐམས་ཅད་མཁྱེན་པ་རྟོགས་སོ། །<line/>
ལྷའི་བུ་མེ་ཏོག་མན་དཱ་ར་བའི་དྲིས་སྨྲས་པ། རིགས་ཀྱི་བུ་དག །འདི་ལྟ་སྟེ། དཔེར་ན། མེ་ཏོག་མན་དཱ་ར་བའི་ཁོ་ར་ཁོར་ཡུག་དཔག་ཚད་གཅིག་ཏུ་དྲིས་ཁྱབ་པར་བྱེད་དེ། དྲི་དེའང་<line/>
</page>
<page index="23" id="334A">༄༅། །རྣམ་པར་རྟོག་པ་མེད་དོ། །རིགས་ཀྱི་བུ་དག །དེ་བཞིན་དུ་བྱང་ཆུབ་སེམས་དཔའ་གཏོང་བ་དང༌། ཚུལ་ཁྲིམས་དང༌། ཐོས་པ་དང༌། ཏིང་ངེ་<line/>
འཛིན་དང༌། ཤེས་རབ་ལ་གནས་པའང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཆོས་ཀྱི་དྲིས་ཁྱབ་པར་བྱེད་དེ། དྲི་དེའང་ཉོན་མོངས་པའི་ནད་ཐམས་ཅད་སེལ་<line/>
བར་བྱེད་དོ། །དེ་བས་ན་བྱང་ཆུབ་སེམས་དཔའ་ཆོས་ཀྱི་དྲི་དང་ལྡན་ན་ཐམས་ཅད་མཁྱེན་པ་རྟོགས་སོ། །ལྷའི་བུ་ཆོས་ལ་གནས་བ་རྟག་ཏུ་བརྩོན་པས་སྨྲས་པ། ཀྱེ་གྲོགས་པོ་<line/>
དག་༑བྱང་ཆུབ་སེམས་དཔའ་བརྩོན་པས་བྱང་ཆུབ་པར་འགྱུར་གྱི། མི་བརྩོན་པས་ནི་མ་ཡིན་ནོ། །དེ་བས་ན་བྱང་ཆུབ་སེམས་དཔས་རྟག་པར་བརྩོན་ཞིང་དགེ་བའི་རྩ་བ་ལ་<line/>
ཆོག་མི་ཤེས་བར་བྱའོ། །དེས་ཆོས་བརྒྱད་ལ་བརྩོན་པར་བྱའོ། །བརྒྱད་པོ་གང་ཞེ་ན། འདི་ལྟ་སྟེ། ཕ་རོལ་ཏུ་ཕྱིན་པ་དྲུག་གི་སྦྱོར་བ་ལ་བརྩོན་པར་བྱ་བ་དང༌། ཚངས་པའི་<line/>
གནས་བཞི་སྒྲུབ་པ་ལ་མངོན་པར་ཤེས་པ་ལྔ་ཤེས་ཤིང་རྟོགས་པར་ཁོང་དུ་ཆུད་པའི་ཡེ་ཤེས་དང༌། བསྡུ་བའི་དངོས་པོ་བཞིས་སེམས་ཅན་ཡོངས་སུ་སྨིན་པར་བྱེད་པ་སྟེ་<line/>
བཞི་གང་ཞེ་ན། སྦྱིན་པ་དང༌། ཚིག་འཇམ་པོ་དང༌། དོན་སྤྱད་པ་དང༌། དོན་མཚུངས་པར་བྱ་བ་དག་དང༌། རྣམ་པར་ཐར་པའི་སྒོ་གསུམ་ལ་བཟོད་པ་ཐོབ་པ་དང༌། གཞན་<line/>
</page>
<page index="24" id="334B">སངས་རྒྱས་ཀྱི་ཆོས་ལ་གཞོག་པ་དང༌། བདག་བྱང་ཆུབ་ཀྱི་སེམས་མི་གཏོང་བ་དང༌། ཐམས་མཁས་པས་བསྔོ་བར་བྱེད་པ་དང༌། གུས་པར་བྱས་ཤིང་དམ་པའི་ཆོས་ཡོངས་སུ་འཛིན་<line/>
པ་སྟེ༑ ཆོས་བརྒྱད་པོ་དེ་དག་ལ་བརྩོན་པའི་བྱང་ཆུབ་སེམས་དཔས་ཐམས་ཅད་མཁྱེན་པ་རྟོགས་སོ། །དེ་ནས་འཇམ་དཔལ་གཞོན་ནུར་གྱུར་པས་སྐྱེས་བུ་དམ་པ་དེ་དག་དང༌། ལྷའི་བུ་<line/>
དེ་དག་ལ་འདི་སྐད་ཅེས་སྨྲས་སོ། །ཀྱ་གྲོགས་པོ་དག །བྱང་ཆུབ་སེམས་དཔའ་གང་མ་འབྲེལ་བ་དང༌། མི་བརྩོན་པ་དེས་ཐམས་ཅད་མཁྱེན་པ་རྟོགས་སོ། །དེ་ཅིའི་ཕྱིར་ཞེ་ན། མ་འབྲེལ་<line/>
ཅེས་བྱ་བ་ནི་ཁམས་གསུམ་དང་ངོ༌། །མི་བརྩོན་ཞེས་བྱ་བ་ནི་རྟོག་པ་དང༌། རྣམ་པར་རྟོག་པ་དང༌། ཡོངས་སུ་རྟོག་པ་ཐམས་ཅད་ལའོ། །མེ་འབྲེལ་ཅེས་བྱ་བ་ནི་ནང་དང་ངོ༌། །མི་<line/>
བརྩོན་ཞེས་བྱ་བ་ནི་ཕྱི་ལའོ། །མ་འབྲེལ་ཅེས་བྱ་བ་ནི་ཉན་ཐོས་ཀྱི་ས་དང་ངོ༌། །མི་བརྩོན་ཞེས་བྱ་བ་ནི་རང་སངས་རྒྱས་ཀྱིས་ལའོ། །མ་འབྲེལ་ཅེས་བྱ་བ་ནི་འཁོར་བ་ན་སྤྱོད་པའི་ཉོན་<line/>
མོངས་པ་དང༌། ཉེ་བའི་ཉོན་མོངས་པ་རྣམས་དང་ངོ༌། །མི་བརྩོན་ཞེས་བྱ་བ་ནི་བྱིས་པ་ལྟ་བུ་སོ་སོའི་སྐྱེ་བོའི་ཆོས་ཐམས་ཅད་ལའོ། །མ་འབྲེལ་ཅེས་བྱ་བ་ནི་མིང་དང་ངོ༌། །མི་བརྩོན་ཞེས་<line/>
བྱ་བ་ནི་གཟུགས་ལའོ། །མ་འབྲེལ་ཅེས་བྱ་བ་ནི་རྒྱུ་དང་ངོ༌། །མི་བརྩོན་ཞེས་བྱ་བ་ནི་འབྲས་བུ་ལའོ། །མ་འབྲེལ་ཅེས་བྱ་བ་ནི་ལྟ་བའི་རྣམ་པ་དང་ངོ༌། །མི་བརྩོན་ཞེས་བྱ་བ་ནི་ལྟ་བ་<line/>
</page>
<page index="25" id="335A">༄༅། །དང་བྲལ་བ་ལའོ། །མ་འབྲེལ་ཅེས་བྱ་བ་ནི་ཆགས་པ་དང་ངོ༌། །མི་བརྩོན་ཞེས་བྱ་བ་ནི་ཁོང་ཁྲོ་བ་ལའོ། །མ་འབྲེལ་ཅེས་བྱ་བ་ནི་ངར་འཛིན་པ་དང་ངོ༌། །<line/>
མི་བརྩོན་ཞེས་བྱ་བ་ནི་བདག་གིར་འཛིན་པ་ལའོ། །མ་འབྲེལ་ཅེས་བྱ་བ་ནི་སེར་སྣ་དང་ངོ༌། །མི་བརྩོན་ཞེས་བྱ་བ་ནི་སྦྱིན་པའི་སྙེམས་པ་ལའོ། །མ་འབྲེལ་ཅེས་བྱ་བ་ནི་ངང་ཚུལ་ངན་པ་<line/>
དང་ངོ༌། །མི་བརྩོན་ཞེས་བྱ་བ་ནི་ཚུལ་ཁྲིམས་སྙེམས་པ་ལའོ། །མ་འབྲེལ་ཅེས་བྱ་བ་ནི་གནོད་སེམས་དང་ངོ༌། །མི་བརྩོན་ཞེས་བྱ་བ་ནི་བཟོད་པའི་སྙེམས་པ་ལའོ། །མ་འབྲེལ་ཅེས་<line/>
བྱ་བ་ནི་ལེ་ལོ་དང་ངོ༌། །མི་བརྩོན་ཞེས་བྱ་བ་ནི་བརྩོན་འགྲུས་སྙེམས་པ་ལའོ། །མ་འབྲེལ་ཅེས་བྱ་བ་ནི་དྲན་པ་ཉམས་པ་དང་ངོ༌། །མི་བརྩོན་ཞེས་བྱ་བ་ནི་བསམ་གཏན་སྙེམས་པ་<line/>
ལའོ༑ ༑མ་འབྲེལ་ཅེས་བྱ་བ་ནི་ཤེས་རབ་འཆལ་བ་དང་ངོ༌། །མི་བརྩོན་ཞེས་བྱ་བ་ནི་ཤེས་རབ་སྙེམས་པ་ལའོ། །མ་འབྲེལ་ཅེས་བྱ་བ་ནི་དགེ་བ་དང་ངོ༌། །མི་བརྩོན་ཞེས་བྱ་བ་ནི་<line/>
དགེ་བའི་རྩ་བ་སྒྲོ་འདོགས་པ་ལའོ། །མ་འབྲེལ་ཅེས་བྱ་བ་ནི་འཇིག་རྟེན་གྱི་ཆོས་དང་ངོ༌། །མི་བརྩོན་ཞེས་བྱ་བ་ནི་འཇིག་རྟེན་ལས་འདས་པའི་ཆོས་མངོན་པར་བྱ་བར་ཆགས་པ་<line/>
ལའོ༑ ༑མ་འབྲེལ་ཅེས་བྱ་བ་ནི་འདུས་བྱས་དང་ངོ༌། །མི་བརྩོན་ཞེས་བྱ་བ་ནི་འདུས་མ་བྱས་པའི་ཆོས་ལ་ཡོངས་སུ་རྟོག་པ་ལའོ། །མ་འབྲེལ་ཅེས་བྱ་བ་ནི་ཁ་ན་མ་ཐོབ་དང་<line/>
</page>
<page index="26" id="335B">བཅས་པ་དང་ངོ༌། །མི་བརྩོན་ཞེས་བྱ་བ་ནི་ཁ་ན་མ་ཐོ་བ་མེད་པའི་ཆོས་སྒྲོ་འདོགས་པ་ལའོ། །མ་འབྲེལ་ཅེས་བྱ་བ་ནི་ཟག་པ་དང་བཅས་པ་དང་ངོ༌། །མི་བརྩོན་ཞེས་བྱ་བ་ནི་ཟག་པ་མེད་<line/>
པའི་ཟད་པའི་ཆོས་སུ་སྙེམས་པ་ལའོ། །ཀྱེ་གྲོགས་པོ་དག །དེ་ལྟ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་གང་འབྲེལ་བ་དང༌། མ་འབྲེལ་བར་ལྟ་བ་དང་བྲལ་བས་ཐམས་<line/>
ཅད་མཁྱེན་པ་རྟོགས་མདོ་ཀྱི། ཡང་ཀྱེ་གྲོགས་པོ་དག །ཐམས་ཅད་མཁྱེན་པ་ནི་མི་རྟོགས་སོ། །དེ་ཅིའི་ཕྱིར་ཞེ་ན། བྱེད་པས་ཐམས་ཅད་མཁྱེན་པ་རྟོགས་པར་མི་འགྱུར་རོ། །དེ་ཅིའི་<line/>
ཕྱིར་ཞེ་ན། བྱེད་པ་དང་བྲལ་བ་ནི་ཐམས་ཅད་མཁྱེན་པ་ཡིན་ཏེ། ཐམས་ཅད་མཁྱེན་པ་ལ་རྟོགས་པར་བྱེད་པ་སུའང་མེད་དོ། །ཐམས་ཅད་མཁྱེན་པ་ནི་གཟུགས་ཀྱིས་ཀྱང་མི་རྟོགས།<line/>
ཚོར་བས་མ་ཡིན། འདུ་ཤེས་ཀྱིས་ཀྱང་མ་ཡིན། འདུ་བྱེད་ཀྱིས་ཀྱང་མ་ཡིན། རྣམ་པར་ཤེས་པས་མི་རྟོགས་སོ། །ཐམས་ཅད་མཁྱེན་པ་ནི་ཆོས་ཀྱིས་ཀྱང་མི་རྟོགས། ཆོས་མ་ཡིན་<line/>
པས་ཀྱང་མི་རྟོགས་སོ། །ཐམས་ཅད་མཁྱེན་པ་ནི་སྦྱིན་པས་ཀྱང་མི་རྟོགས་སོ། །དེ་ཅིའི་ཕྱིར་ཞེ་ན། སྦྱིན་པ་ཉིད་ཐམས་ཅད་མཁྱེན་པའོ། །ཐམས་ཅད་མཁྱེན་པ་ནི་ཚུལ་ཁྲིམས་དང་<line/>
བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་ཀྱིས་ཀྱང་མི་རྟོགས་སོ། །དེ་ཅིའི་ཕྱིར་ཞེ་ན། ཤེས་རབ་ཉིད་ཐམས་ཅད་མཁྱེན་པའོ། །ཡང་ཀྱེ་གྲོགས་བོ་དག་<line/>
</page>
<page index="27" id="336A">༄༅། །ཐམས་ཅད་མཁྱེན་པ་ནི་འདས་པ་མ་ཡིན། མ་འོངས་པ་མ་ཡིན། ད་ལྟར་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། ཀྱེ་གྲོགས་པོ་དག །ཐམས་ཅད་<line/>
མཁྱེན་པ་ནི་དུས་གསུམ་ལས་འདས་པའི་ཕྱིར་རོ། །ཡང་ཀྱེ་གྲོགས་པོ་དག །ཐམས་ཅད་མཁྱེན་པ་ནི་མིག་གིས་རྣམ་པར་ཤེས་པས་རྣམ་པར་ཤེས་པར་བྱ་བ་མ་ཡིན་ནོ། །ཀྱེ་<line/>
གྲོགས་པོ་དག །ཐམས་ཅད་མཁྱེན་པ་ནི་རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་རྣམ་པར་ཤེས་པས་རྣམ་པར་ཤེས་པར་བྱ་བ་མ་ཡིན་ནོ། །དེ་ཅིའི་ཕྱིར་ཞེ་ན།<line/>
ཀྱེ་གྲོགས་པོ་དག །ཐམས་ཅད་མཁྱེན་པ་ནི་ཡུལ་ཐམས་ཅད་ལས་འདས་པའོ། །ཀྱེ་གྲོགས་པོ་དག །ཐམས་ཅད་མཁྱེན་པ་རྟོགས་པར་འདོད་པས་ཐམས་ཅད་མཁྱེན་པ་ཇི་<line/>
ལྟར་གནས་པ་དེ་བཞིན་དུ་གནས་པར་བྱའོ། །སྨྲས་པ། ཐམས་ཅད་མཁྱེན་པ་ཇི་ལྟར་གནས་པ་ལགས། སྨྲས་པ། གང་ཆོས་ཐམས་ཅད་ལ་མི་གནས་པ་དེ་ནི་ཐམས་ཅད་<line/>
མཁྱེན་པའོ། །ཆོས་ཐམས་ཅད་ལ་མཉམ་པ་ཉིད་དེ་ནི་ཐམས་ཅད་མཁྱེན་པ་སྟེ། སོ་སོའི་སྐྱེ་བོའི་ས་མཉམ་པ་ཉིད་དང༌། སངས་རྒྱས་ཀྱི་ཆོས་སུ་མཉམ་ཞིང་དེ་ལྟར་ཆོས་<line/>
ཐམས་ཅད་མཉམ་པ་དེ་ནི་ཐམས་ཅད་མཁྱེན་པའོ། །བྱང་ཆུབ་སེམས་དཔས་འབྱུང་བ་ཆེན་པོ་བཞི་ལས་བྱུང་བའི་ལུས་དེ་ཉིད་མ་གཏོགས་པར་གཞན་དུ་ཐམས་ཅད་མཁྱེན་<line/>
</page>
<page index="28" id="336B">པ་བཙལ་བར་མི་བྱའོ། །དེ་ཅིའི་ཕྱིར་ཞེ་ན། ལུས་དེ་ནི་དངོས་པོ་མེད་པའོ། །ལུས་ཞེས་བྱ་བ་དེ་ནི་དགེ་བ་དང༌། མི་དགེ་བའི་ཆོས་ལ་ལྷུན་གྱིས་གྲུབ་པའོ། །ལུས་ཞེས་བྱ་བ་དེ་ནི་བདག་<line/>
མ་ཡིན་པ་དང༌། བདག་མེད་པའོ། །ལུས་ཞེས་བྱ་བ་དེ་ནི་མ་བྱུང་བ། ཡང་དག་པར་མ་བྱུང་བ་སྟེ། དེ་ལ་གདགས་པ་མེད་དོ། །གང་དེ་ལ་གདགས་པ་དེའང་མ་བྱུང་བའོ། །གང་དེ་མཐོང་<line/>
བ་དེའང་མ་བྱུང་བའོ། །གང་མ་བྱུང་བ་དེ་ནི་ཡང་དག་པར་མ་བྱུང་བའོ། །གང་ཡང་དག་པར་མ་བྱུང་བ་དེ་ནི་མི་ཤེས་པ་དང༌། མི་རྟོགས་པའོ། །གང་མི་ཤེས་པ་དང༌། མི་རྟོགས་པ་དེ་ནི་ཐམས་<line/>
ཅད་མཁྱེན་པའོ། །བསྟན་པ་འདི་བསྟན་པའི་ཚེ་ལྷའི་བུ་ཉིས་སྟོང་གིས་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །ལྷའི་བུ་ཁྲི་ཉིས་སྟོང་ནི་བླ་ན་མེད་པ་ཡང་དག་པར་རྫོགས་པའི་<line/>
བྱང་ཆུབ་ཏུ་སེམས་སྐྱེས་སོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྤོབས་པའི་ཕུང་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ།<line/>
ཚུར་སྦྱོན། དེ་བཞིན་གཤེགས་པའི་སྤྱན་སྔར་དོང་ལ། བྱང་ཆུབ་སེམས་དཔས་ཇི་ལྟ་བུར་བྱ་བ་དེ་བཞིན་གཤེགས་པ་ལ་མངོན་སུམ་དུ་ཞུའོ། །དེ་ནས་འཇམ་དཔལ་གཞོན་ནུར་<line/>
པས་སའི་ཕྱོགས་དེ་ཉིད་དུ། བཅོམ་ལྡན་འདས་ཤཱཀྱ་ཐུབ་པའི་ཁ་དོག་དང༌། དབྱིབས་དང༌། ཆུ་ཞེང་འདྲ་བའི་དེ་བཞིན་གཤེགས་པ་ཞིག་མངོན་པར་སྤྲུལ་ཏོ། །དེ་ནས་འཇམ་དཔལ་<line/>
</page>
<page index="29" id="337A">༄༅། །གཞོན་ནུར་གྱུར་པས་བྱང་ཆུབ་སེམས་དཔའ་སེམས་དཔའ་ཆེན་པོ་སྤོབས་པའི་ཕུང་པོ་ལ་འདི་སྐད་ཅེས་སྨྲས་སོ། །རིགས་ཀྱི་བུ། བྱང་ཆུབ་<line/>
སེམས་དཔས་ཇི་ལྟ་བུར་བྱ་བ་དེ་བཞིན་གཤེགས་པ་མངོན་དུ་བཞུགས་པ་འདི་ལ་ཞུས་ཤིག །དེ་ནས་སྤྲུལ་བའི་དེ་བཞིན་གཤེགས་པ་དེ་ལ་བྱང་ཆུབ་སེམས་དཔའ་སེམས་<line/>
དཔའ་ཆེན་པོ་སྤོབས་པའི་ཕུང་པོས། བཅོམ་ལྡན་འདས། བྱང་ཆུབ་སེམས་དཔས་ཇི་ལྟ་བུར་བགྱི་ཞེས་དེ་སྐད་གསོལ་པ་དང༌། དེས་བཀའ་སྩལ་པ། ང་ཅི་འདྲ་བ་ལྟར་<line/>
བྱང་ཆུབ་སེམས་དཔས་ཀྱང་དེ་བཞིན་དུ་བྱའོ། །གསོལ་པ། འོན་བཅོམ་ལྡན་འདས་ཇི་འདྲ། བཅོམ་ལྡན་འདས། དེས་བཀའ་སྩལ་པ། སྦྱིན་པ་མ་སྤྱད། ཚུལ་ཁྲིམས་<line/>
མ་སྤྱད། བཟོད་པ་མ་སྤྱད། བརྩོན་འགྲུས་མ་སྤྱད། བསམ་གཏན་མ་སྦྱད། ཤེས་རབ་མ་སྤྱད། འདོད་པའི་ཁམས་སུ་མ་སྤྱད། གཟུགས་ཀྱི་ཁམས་སུ་མ་སྦྱད། གཟུགས་<line/>
མེད་པའི་ཁམས་སུ་མ་སྤྱད། ལུས་ཀྱིས་མ་སྤྱད། ངག་གིས་མ་སྤྱད། ཡིད་ཀྱིས་མ་སྤྱད་པ་སྟེ། ཐམས་ཅད་དུ་མ་སྤྱད་ཅིང་མ་ཞུགས་པའོ། །རིགས་ཀྱི་བུ། དེ་ཇི་སྙམ་དུ་སེམས།<line/>
ཇི་སྦྲུལ་བས་སྤྱད་དམ། གསོལ་པ། བཅོམ་ལྡན་འདས། སྤྲུལ་བས་མ་སྤྱད་དོ། །བཀའ་སྩལ་པ། རིགས་ཀྱི་བུ། བྱང་ཆུབ་སེམས་དཔས་དེ་ལྟར་བྱའོ། །དེ་ནས་བྱང་ཆུབ་<line/>
</page>
<page index="30" id="337B">སེམས་དཔའ་སེམས་དཔའ་ཆེན་པོ་སྤོབས་པའི་པུང་པོས་འཇམ་དཔལ་གཞོན་ནུར་གྱུར་བ་ལ་འདི་སྐད་ཅེས་སྨྲས་སོ། །འཇམ་དཔལ། དེ་བཞིན་གཤེགས་པ་འདི་སྤྲུལ་པ་མ་ཡིན་<line/>
གྲང༑ དེས་སྨྲས་པ། རིགས་ཀྱི་བུ། ཆོས་ཐམས་ཅད་ནི་སྤྲུལ་པའི་རང་བཞིན་དུ་ངེས་ཏེ། སྒྱུ་མའི་མཚན་ཉིད་ལས་མི་ལྡོག་གོ །སྨྲས་པ། འཇམ་དཔལ། དེ་བཞིན་ནོ། །ཆོས་ཐམས་<line/>
ཅད་ནི་སྤྲུལ་པའི་རང་བཞིན་ཅན་ཏེ། སྒྱུ་མའི་མཚན་ཉིད་ལས་མི་ལྡོག་གོ །སྨྲས་པ། ཆོས་ཐམས་ཅད་སྤྲུལ་པའི་རང་བཞིན་ཅན་ཡིན་ན། ཁྱོད་ཅིའི་ཕྱིར་དེ་བཞིན་གཤེགས་པ་འདི་<line/>
སྤྲུལ་བ་མ་ཡིན་གྲངས་སྙམ་དུ་བྱེད་པར་གྱུར། སྨྲས་པ། སུས་སྤྲུལ། སྨྲས་པ། བདག་གིས་ལས་ཀྱི་རྣམ་པར་སྨིན་པ་ཡོངས་སུ་དག་པས་སྤྲུལ་གྱི། འདི་ན་རང་བཞིན་གྱིས་བདག་གམ་<line/>
སེམས་ཅན་ནམ། སྲོག་གམ། གང་ཟག་དག་སངས་རྒྱས་སུ་གནས་པའམ། སོ་སོའི་སྐྱེ་བོར་གནས་པ་ནི་མ་ཡིན་ནོ། །དེ་ནས་དེ་བཞིན་གཤེགས་པའི་སྐུ་དེ་ལ་བྱང་ཆུབ་སེམས་<line/>
དཔའ་སེམས་དཔའ་ཆེན་པོ་སྤོབས་པའི་ཕུང་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་གང་ལ་བསླབས་ནས་བྱང་ཆུབ་ཐོབ་པར་གྱུར། བཀའ་སྩལ་པ། རིགས་ཀྱི་<line/>
བུ༑ མི་སློབ་པ་ནི་བྱང་ཆུབ་སེམས་དཔའི་སློབ་པའོ། །མི་སྡོམ་པ་ནི་བྱང་ཆུབ་སེམས་དཔའི་སློབ་པའོ། །མི་འཇིགས་པ་ནི་བྱང་ཆུབ་སེམས་དཔའི་སློབ་པའོ། །མི་རྟོག་པ་ནི་བྱང་ཆུབ་<line/>
</page>
<page index="31" id="338A">༄༅། །སེམས་དཔའི་སློབ་པའོ། །མི་དཔྱོད་པ་ནི་བྱང་ཆུབ་སེམས་དཔའི་སློབ་པའོ། །རིགས་ཀྱི་བུ། གནས་མེད་པ་དང༌། མི་སྙེམས་པ་དང༌། མ་སྤྲོས་པ་<line/>
དང༑ མི་ལེན་པ་དང༌། མི་གཏོང་བ་དང༌། མི་རྒྱུ་བ་དང༌། ཡི་གེ་མེད་པ་དང༌། མི་སྐྱེ་བ་དང༌། མི་འགག་པ་དང༌། མ་འོངས་པ་དང༌། མ་སོང་བ་དང༌། མི་གནས་པ་དང༌། མཚན་<line/>
མ་མེད་པ་དང༌། དངོས་པོ་མེད་པ་དང༌། མི་དམིགས་པ་དང༌། འདུ་ཤེས་ཐམས་ཅད་དང་བྲལ་བ་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་སློབ་པ་སྟེ། གང་དེ་<line/>
ལྟར་སློབ་པ་དེ་དག་ནི་ཡང་དག་པར་སློབ་པའོ། །གང་དེ་ལྟར་སློབ་པ་དེ་དག་ནི་གང་ལའང་ཞེ་སྡང་བ་མེད་དོ། །གང་དེ་ལྟར་སློབ་པ་དེ་དག་ནི་གང་དུའང་ཆགས་པ་མེད་དོ། །གང་<line/>
དེ་ལྟར་སློབ་པ་དེ་དག་ནི་གང་དུའང་ཞེན་པ་མེད་དོ། །གང་ལས་ཀྱང་གྲོལ་བ་མེད་དོ། །གང་དེ་ལྟར་སློབ་པ་དེ་དག་ནི་གང་དུའང་འདོད་ཆགས་པ་མེད་དོ། །གང་ནས་ཀྱང་འདོད་<line/>
ཆགས་དང་བྲལ་བ་མེད་དོ། །ཞེ་སྡང་མེད་དོ། །གཏི་མུག་མེད་དོ། །གང་དེ་ལྟར་སློབ་པ་དེ་དག་ནི་སློབ་འདོད་པ་ཞེས་བྱའོ། །གང་སློབ་འདོད་པ་དེ་དག་ནི་འགྲོ་བ་གང་དུའང་མི་<line/>
འགྲོའོ། །མི་འོང་ངོ༌། དེ་བས་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས་<line/>
</page>
<page index="32" id="338B">ང་ཇི་ལྟ་བ་བཞིན་དུ་འཁོར་བའང་མེད། མྱ་ངན་ལས་འདའ་བའང་མེད། གཏོང་བའང་མེད། ལེན་པའང་མེད། ཚུལ་ཁྲིམས་ཀྱང་མེད། ངང་ཚུལ་ངན་པའང་མེད། བཟོད་པའང་<line/>
མེད༑ གནོད་སེམས་ཀྱང་མེད། བརྩོན་འགྲུས་ཀྱང་མེད། ལེ་ལོ་འང་མེད། བསམ་གཏན་ཡང་མེད། གཡེང་བའང་མེད། ཤེས་རབ་ཀྱང་མེད། ཤེས་རབ་འཆལ་པའང་མེད། སློབ་<line/>
པའང་མེད། མི་སློབ་པའང་མེད། སྤྱོད་པའང་མེད། མི་སྤྱོད་པའང་མེད་ཅིང༌། ང་ཇི་ལྟ་བ་བཞིན་དུ་ཐོབ་པའང་མེད། མ་ཐོབ་པའང་མེད། མངོན་པར་བྱང་བའང་མེད་བྱང་ཆུབ་<line/>
ཀྱང་མེད། སངས་རྒྱས་ཀྱི་ཆོས་རྣམས་ཀྱང་མེད། བདག་ཏུ་འདུ་ཤེས་པའང་མེད། སེམས་ཅན་དུ་འདུ་ཤེས་པའང་མེད། སྲོག་ཏུ་འདུ་ཤེས་པའང་མེད། གང་ཟག་ཏུ་འདུ་ཤེས་<line/>
པའང་མེད། ཆོས་སུ་འདུ་ཤེས་པའང་མེད། འདུ་ཤེས་པ་ཉིད་ཀྱང་མེད། འདུ་ཤེས་མེད་པའང་མ་ཡིན་པར་ངའི་རྗེས་སུ་བསླབ་པར་བྱའོ། །དེ་ཅིའི་ཕྱིར་ཞེ་ན། རིགས་ཀྱི་བུ།<line/>
ཆོས་ཐམས་ཅད་ནི་སྒྱུ་མའི་མཚན་ཉིད་ཀྱི་རང་བཞིན་ཡིན་པ་དང༌། ཐ་དད་པར་གྱུར་པ་མེད་པས་མི་འགྱུར་བའོ། །རིགས་ཀྱི་བུ། ཆོས་ཐམས་ཅད་ནི་སོ་སོ་ཐ་དད་པ་མེད་པས་གཉིས་<line/>
སུ་མེད་པའོ། །རིགས་ཀྱི་བུ། ཆོས་ཐམས་ཅད་ནི་མིག་གི་ལམ་ལས་འདས་པས་བལྟར་མི་སྣང་བའོ། །རིགས་ཀྱི་བུ། ཆོས་ཐམས་ཅད་ནི་ཁྱད་པར་མེད་པའི་ཕྱིར་མཉམ་པའོ།<line/>
</page>
<page index="33" id="339A">༄༅། །རིགས་ཀྱི་བུ། ཆོས་ཐམས་ཅད་ནི་གཡོ་བ་མེད་ཅིང་བྱེད་པ་མེད་པའི་ཕྱིར་གླེན་པ་སྟེ། དེ་དག་ལ་གདགས་པ་མེད་དོ། །གདགས་པ་མེད་པའི་ཆོས་<line/>
རྣམས་ནི་ཤིན་ཏུ་མ་སྐྱེས་པའོ། །གང་དེ་ལྟར་མོས་པ་དེ་དག་ནི་གྲོལ་བས་མི་སྙེམས། སྤྱོད་པས་མི་སྙེམས། བྱང་ཆུབ་ཀྱིས་མི་སྙེམས་སོ། །རིགས་ཀྱི་བུ། དེ་བས་ན་བྱང་ཆུབ་<line/>
སེམས་དཔའ་སེམས་དཔའ་ཆེན་པོ་ནི་འདི་འདྲ་བའི་སློབ་པ་དང༌། སྤྱོད་པ་བཤད་པའི་ཚེ་མི་འཇིགས། མི་དངང༌། སྐྲག་པར་མི་འགྱུར་ཏེ། དེ་ནི་བྱང་ཆུབ་སེམས་དཔའ་ཞེས་<line/>
བྱའོ༑ ༑རིགས་ཀྱི་བུ། འདི་ལྟ་སྟེ། དཔེར་ན། ནམ་མཁའི་དབྱིངས་ནི་མེས་མི་འཇིགས། རླུང་གིས་མི་འཇིགས། ཆར་པས་མི་འཇིགས། ཐན་པས་མི་འཇིགས། རྡུལ་གྱིས་<line/>
མི་འཇིགས། དུ་བས་མི་འཇིགས། སྤྲིན་གྱི་ཕུང་པོས་མི་འཇིགས། གློག་གིས་མི་འཇིགས་སོ། །དེ་ཅིའི་ཕྱིར་ཞེ་ན། ནམ་མཁའི་དབྱིངས་ནི་གཟུང་དུ་མེད་པའི་ཕྱིར་རོ། །རིགས་<line/>
ཀྱི་བུ༑ དེ་བཞིན་དུ་བྱང་ཆུབ་སེམས་དཔས་ཀྱང་ཆོས་ཐམས་ཅད་ཀྱིས་མི་འཇིགས་པར་བྱའོ། །བདེ་བ་དང༌། སྡུག་བསྔལ་བ་ཐམས་ཅད་ལ་མི་བསམ་པར་བྱ་སྟེ། བྱང་ཆུབ་སེམས་<line/>
དཔའ་སེམས་ནམ་མཁའ་དང་མཚུངས་པས་བདུད་ཀྱི་སྡེ་ལས་རྒྱལ་བར་ནུས་སོ། །བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་ནུས་<line/>
</page>
<page index="34" id="339B">སོ༑ ༑སེམས་ཅན་རྣམས་ཀྱི་དོན་བྱེད་ནུས་སོ། །དེ་ནས་དེ་བཞིན་གཤེགས་པ་སྤྲུལ་པ་དེས་དེ་སྐད་གསུངས་ནས། དེ་ཉིད་དུ་མི་སྣང་བར་གྱུར་ཏོ། །དེ་ནས་བྱང་ཆུབ་སེམས་དཔའ་<line/>
སྤོབས་པའི་ཕུང་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ། དེ་བཞིན་གཤེགས་པ་དེ་གར་གཤེགས། སྨྲས་པ། གང་ནས་གཤེགས་པར་<line/>
རོ༑ ༑སྨྲས་པ། འོ་ན་དེ་གང་ནས་གཤེགས། སྨྲས་པ། གང་དུ་གཤེགས་པ་ནས་སོ། །སྨྲས་པ། འཇམ་དཔལ། སྤྲུལ་པ་ནི་སོང་བའང་མེད། འོང་བའང་མེད་དོ། །སྨྲས་པ།<line/>
རིགས་ཀྱི་བུ། ཇི་ལྟར་སྤྲུལ་པ་སོང་བའང་མེད། འོང་བའང་མེད་པ་དེ་བཞིན་དུ་ཆོས་ཐམས་ཅད་ཀྱང་དེའི་འགྲོས་ཅན་ཉིད་དོ། །སེམས་ཅན་ཐམས་ཅད་ཀྱང་དེའི་འགྲོས་ཅན་ཉིད་<line/>
དོ༑ ༑སྨྲས་པ། འཇམ་དཔལ། ཆོས་ཐམས་ཅད་ཇི་ལྟ་བུའི་འགྲོས་ཅན་ལགས། སྨྲས་པ། རང་བཞིན་གནས་པའི་འགྲོས་ཅན་ནོ། །སྨྲས་པ། ཡང་སེམས་ཅན་ཐམས་ཅད་<line/>
ཇི་ལྟ་བུའི་འགྲོས་ཅན་ལགས། སྨྲས་པ། ལས་ཀྱི་རྣམ་པར་སྨིན་པ་ཇི་ལྟ་བུའི་འགྲོས་ཅན་པ་དེ་བཞིན་ནོ། །སྨྲས་པ། འཇམ་དཔལ། འོ་ན་ཆོས་ཐམས་ཅད་ལས་ཀྱི་རྣམ་པར་<line/>
སྨིན་པ་མ་མཆིས་པ་མ་ལགས་སམ། སྨྲས་པ། རིགས་ཀྱི་བུ། ཆོས་ཉིད་ལ་ནི་ལས་ཀྱི་རྣམ་པར་སྨིན་པ་མེད་དོ། །དེ་ཅིའི་ཕྱིར་ཞེ་ན། ཆོས་ཐམས་ཅད་ནི་ཆོས་ཉིད་ཀྱི་རྗེས་སུ་འཇུག་<line/>
</page>
<page index="35" id="340A">༄༅། །པའི་ཕྱིར་རོ། །སྨྲས་པ། འོ་ན་ཇི་ལྟར་ན་ལས་ཀྱི་རྣམ་པར་སྨིན་པ་ཇི་ལྟ་བུའི་འགྲོས་ཅན་པ་དེ་བཞིན་པ་ལགས། སྨྲས་པ། ལས་དེ་ཇི་ལྟ་བ་རྣམ་པར་<line/>
སྨིན་པའང་དེ་བཞིན། དེའི་འགྲོ་བའང་དེ་བཞིན་ནོ། །སྨྲས་པ། འཇམ་དཔལ། ལས་ཇི་ལྟ་བུ་ལགས། རྣམ་པར་སྨིན་པ་ཇི་ལྟ་བུ་ལགས། འགྲོ་བ་ཇི་ལྟ་བུ་ལགས། སྨྲས་པ། དེ་<line/>
བཞིན་ཉིད་ཇི་ལྟ་བར་ལས་ཀྱང་དེ་བཞིན། རྣམ་པར་སྨིན་པའང་དེ་བཞིན། འགྲོ་བའང་དེ་བཞིན་ནོ། །སྨྲས་པ། འཇམ་དཔལ། དེ་བཞིན་ཉིད་ལ་ནི་ལས་ཀྱང་མ་མཆིས། རྣམ་<line/>
པར་སྨིན་པའང་མ་མཆིས། འགྲོ་བའང་མ་མཆིས་སོ། །སྨྲས་པ། རིགས་ཀྱི་བུ། ཇི་ལྟར་དེ་བཞིན་ཉིད་ལ་ལས་ཀྱང་མེད། རྣམ་པར་སྨིན་པའང་མེད། འགྲོ་བའང་མེད་པ་ལྟར་ལས་<line/>
ཀྱི་རྣམ་པར་སྨིན་པའི་འགྲོ་བའང་དེ་བཞིན་དུ་ཤེས་པར་བྱའོ། །ལས་ཀྱི་རྣམ་པར་སྨིན་པའི་འགྲོ་བ་ནི་འོང་བ་མེད་པ་ཅན། འགྲོ་བ་མེད་པ་ཅན་ཡིན་ཏེ། དེ་བཞིན་ཉིད་ཀྱི་འགྲོས་ལས་<line/>
འདའ་བར་མི་འགྱུར་རོ། །བསྟན་པ་འདི་བསྟན་པའི་ཚེ་སངས་རྒྱས་ཀྱི་མཐུས་ཚེ་དང་ལྡན་པ་ཤཱ་རིའི་བུ་དང༌། ཚེ་དང་ལྡན་པ་དགའ་བོ་དང༌། ཉན་ཐོས་ཆེན་པོ་གཞན་དག་ཀྱང་བཅོམ་<line/>
ལྡན་འདས་ཤཱཀྱ་ཐུབ་པའི་སྤྱན་སྔ་ན་བསྟན་པ་འདི་ལ་ཉན་ཏོ།། །།བམ་པོ་གཉིས་པ། དེ་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་<line/>
</page>
<page index="36" id="340B">གསོལ་ཏོ། །བཅོམ་ལྡན་འདས། ཆོས་ཉིད་ནི་གཅིག་པ་ཁོ་ན་ལགས་ན། སྐྱེས་བུ་དམ་པ་སྐྱེས་བུ་ཆེན་པོ་དེ་དག་བརྗོད་པ་སྣ་ཚོགས་ཀྱིས་སྟོན་ཀྱང་ཆོས་ཉིད་དང་ཡང་མི་འགལ་བར་<line/>
བགྱིད་པ་ངོ་མཚར་ཏོ། །བཅོམ་ལྡན་འདས། སུ་ཞིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མི་སྐྱེ་བར་འགྱུར། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་<line/>
བུ༑ བྱང་ཆུབ་སེམས་དཔའ་དག་ནི་དེ་ལྟར་མ་ཆགས་པའི་སློབ་པ་ལ་སློབ་ཅིང༌། མི་ཆགས་བཞིན་དུ་སྟོན་ཏེ། ཤཱ་རིའི་བུ། ས་བོན་ཇི་ལྟ་བ་བཞིན་བསྐྱེད་ཀྱང་དེ་བཞིན་ནོ། །ཤཱ་རིའི་<line/>
བུ༑ དེ་དང་འདྲ་བར་བྱང་ཆུབ་སེམས་དཔའ་རྣམས་ཀྱི་བསླབ་པ་ཇི་ལྟ་བ་བཞིན་དུ་དེ་དག་གི་ཡེ་ཤེས་སོ། །དེ་བཞིན་དུ་དེ་དག་གི་སྟོན་པའོ། །ཤཱ་རིའི་བུ། ཁྱོད་ཀྱིས་བསླབ་པ་ཇི་ལྟ་བུ་<line/>
ལ་བསླབས་པ་ཁྱོད་ཀྱི་ཡེ་ཤེས་ཀྱང་དེ་བཞིན་ནོ། །སྤོབས་པའང་དེ་དང་འདྲ་བར་ཁྱོད་ཀྱིས་ཐོབ་བོ། །བྱང་ཆུབ་སེམས་དཔའ་འོད་བཀོད་པས་གསོལ་པ། བཅོམ་ལྡན་འདས། ཉན་<line/>
ཐོས་ཀྱི་བསླབ་པ་ཇི་ལྟ་བུ་ལགས། བྱང་ཆུབ་སེམས་དཔའི་བསླབ་པ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ཉན་ཐོས་ཀྱི་བསླབ་པ་ནི་ཚད་ཡོད་<line/>
པ༑ བྱང་ཆུབ་སེམས་དཔའི་བསླབ་པ་ནི་ཚད་མེད་པ་སྟེ། རིགས་ཀྱི་བུ། ཇི་ལྟར་ཉན་ཐོས་ཀྱི་བསླབ་པ་ཚད་ཡོད་ལ་ཆགས་པ་དང་བཅས་པ་དེ་བཞིན་དུ་དེའི་ཡེ་ཤེས་ཀྱང་ཚད་ཡོད་<line/>
</page>
<page index="37" id="341A">༄༅། །ལ་ཆགས་པ་དང་བཅས་པའོ། །རིགས་ཀྱི་བུ། ཇི་ལྟར་བྱང་ཆུབ་སེམས་དཔའི་བསླབ་པ་ཚད་མེད་ལ་ཆགས་པ་མེད་པ་དེ་བཞིན་དུ་དེའི་ཡེ་ཤེས་<line/>
ཀྱང་ཚད་མེད་ལ་ཆགས་པ་མེད་པའོ། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་འོད་བཀོད་པས་འདི་སྐད་ཅེས་གསོལ་ཏོ། །བཅོམ་ལྡན་འདས་།<line/>
འཁོར་འདི་ནས་སུའང་ཆོས་ཉན་པ་མི་སྤོང་བར་བགྱི་ན། སྐྱེས་བུ་དམ་པ་དེ་དག་འདིར་མཆི་བར་མཚན་མ་ཞིག་མཛད་དུ་གསོལ། དེ་ཅིའི་སླད་དུ་ཞེ་ན། འཇམ་དཔལ་གཞོན་ནུར་<line/>
གྱུར་པ་ནི་ཟབ་མོ་ལ་མོས་པས་དེའི་ཆོས་བཤད་པའང་ཟབ་མོ་ལགས་སོ། །དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་འོང་བར་གྱུར་པ་འོང་བར་བྱ་བའི་<line/>
ཕྱིར་མཚན་མ་མཛད་དོ། །དེ་ནས་འཇམ་དཔལ་གཞོན་ནུར་གྱུར་པ་སྐྱེས་བུ་དམ་པ་ཉི་ཤུ་རྩ་ལྔ་པོ་དེ་དག་དང་འགྲོགས། ལྷའི་འཁོར་དེ་དག་དང་འགྲོགས་ཏེ། བཅོམ་ལྡན་འདས་<line/>
ག་ལ་བ་དེར་དོང་ནས་ཕྱིན་པ་དང༌། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བཙལ་ནས་ཕྱོགས་གཅིག་ཏུ་འཁོད་དོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་<line/>
པོ་འོད་བཀོད་པས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ། ཁྱོད་ཅིའི་ཕྱིར་དེ་བཞིན་གཤེགས་པའི་འཁོར་ནས་བྱུང་ལ་ཕྱོགས་གཅིག་ཏུ་སོང་སྟེ་<line/>
</page>
<page index="38" id="341B">ཆོས་སྟེན། སྨྲས་པ། རིགས་ཀྱི་བུ། སངས་རྒྱས་བཅོམ་ལྡན་འདས་དག་ནི་མཉེས་པར་དཀའ་སྟེ། གཏམ་ཐམས་ཅད་ཀྱིས་མཉེས་པར་མི་ནུས་སོ། །སྨྲས་པ། འཇམ་དཔལ་།<line/>
གཏམ་ཇི་ལྟ་བུས་དེ་བཞིན་གཤེགས་པ་མཉེས་པར་འགྱུར། སྨྲས་པ། བཅོམ་ལྡན་འདས་ཉིད་མཁྱེན་ཏེ་ཐུགས་སུ་ཆུད་མོད་ཀྱི། བདག་ཇི་ལྟར་སྤོབས་པ་དེ་བཞིན་དུ་སྟོན་ཏོ། །<line/>
རིགས་ཀྱི་བུ། གཏམ་གང་ཆོས་ཀྱི་དབྱིངས་དང་ཡང་མི་འགལ། དེ་བཞིན་ཉིད་དང་ཡང་མི་འགལ། ཡང་དག་པའི་མཐའ་དང་ཡང་མི་འགལ་བ་དེ་འདྲ་བའི་གཏམ་གྱིས་དེ་བཞིན་<line/>
གཤེགས་པ་མཉེས་པར་འགྱུར་རོ། །གཏམ་གང་འཐབ་པ་མེད་པ། རྩོད་པ་མེད་པ། རྩོམ་པ་མེད་པ། ཀླན་ཀ་མེད་པ། སྒྲོ་འདོགས་པ་མེད་པ། དེ་འདྲ་བའི་གཏམ་གྱིས་དེ་བཞིན་<line/>
གཤེགས་པ་མཉེས་པར་འགྱུར་རོ། །གཏམ་གང་བདག་ལ་སྒྲོ་མི་འདོགས། གཞན་ལ་སྒྲོ་མི་འདོགས། ཆོས་ལ་སྒྲོ་མི་འདོགས། ཆོས་མ་ཡིན་པ་ལ་སྒྲོ་མི་འདོགས། འཁོར་བ་<line/>
ལ་སྒྲོ་མི་འདོགས། མྱ་ངན་ལས་འདའ་བ་ལ་སྒྲོ་མི་འདོགས་པ་དེ་འདྲ་བའི་གཏམ་གྱིས་དེ་བཞིན་གཤེགས་པ་མཉེས་པར་འགྱུར་རོ། །དེ་ནས་བཅོམ་ལྡན་འདས་ཀྱིས་འཇམ་དཔལ་<line/>
གཞོན་ནུར་གྱུར་པ་ལ་ལེགས་སོ། །ཞེས་བྱ་བ་བྱིན་ནས་ལེགས་སོ། །ལེགས་སོ། །འཇམ་དཔལ། ཁྱོད་ཀྱིས་ཚིག་འདི་ལེགས་པར་བཤད་པ་ཡིན་ཏེ། འདི་འདྲ་བའི་གཏམ་གྱིས་དེ་<line/>
</page>
<page index="39" id="342A">༄༅། །བཞིན་གཤེགས་པ་མཉེས་པར་འགྱུར་མོད་ཀྱི། འཇམ་དཔལ། གཏམ་གང་སྤྲོས་པ་ཐམས་ཅད་ལས་འདས་པ། ཧ་ཅང་ཡང་མི་ཞིབ་པ། ཧ་ཅང་<line/>
ཡང་མི་རྩིང་པ། མཚན་མ་མེད་པའི་གཏམ་དེ་བརྗོད་ན་ཏིང་ངེ་འཛིན་ཀྱང་མི་གཏོང༌། རྟག་ཏུ་ཤིན་ཏུ་སེམས་མཉམ་པར་ཡང་གཞོག་ཅིང་སྟོན་པར་བྱེད་ལ་ཆོས་གང་ཡང་འཕེལ་<line/>
བའམ། འབྲི་བར་ཡང་མི་མཐོང་བ་དེ་འདྲ་བའི་གཏམ་གྱིས་དེ་བཞིན་གཤེགས་པ་མཉེས་པར་འགྱུར་རོ། །སྟོན་པ་འདི་བསྟན་པའི་ཚེ་བྱང་ཆུབ་སེམས་དཔའ་བརྒྱད་སྟོང་མི་སྐྱེ་<line/>
བའི་ཆོས་ལ་བཟོད་པ་རབ་ཏུ་ཐོབ་པར་གྱུར་ཏོ། །འཁོར་དེ་ནས་ལྷའི་བུ་སྔོན་སྤྱོད་པ་དང་ལྡན་པས་བྱང་ཆུབ་ཀྱི་སེམས་རབ་ཏུ་སྟོར་བ་ཉིས་བརྒྱ་འདི་སྙམ་དུ་གྱུར་ཏེ། སངས་རྒྱས་<line/>
ཀྱི་ཆོས་ཀྱང་དེ་ལྟར་ཚད་མེད་པ། བྱང་ཆུབ་སེམས་དཔའི་བསླབ་པའང་དེ་ལྟར་ཤིན་ཏུ་བསླབ་དཀའ་བ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་དེ་ཙམ་དུ་བསྒྲུབ་<line/>
དཀའ་བ་ཡིན་ན་བདག་ཅག་གིས་སློབ་པ་འདི་བསླབ་མི་ནུས་ཀྱི། གང་བདག་ཅག་ནི་ཉན་ཐོས་ཀྱི་ཐེག་པའམ། རང་སངས་རྒྱས་ཀྱི་ཐེག་པས་ཡོངས་སུ་མྱ་ངན་ལས་འདའ་བར་<line/>
བྱའོ་སྙམ་མོ། །དེ་ནས་བཅོམ་ལྡན་འདས་ཀྱིས་ལྷའི་བུ་དེ་དག་གི་སེམས་ཀྱི་རྟོག་པ་ཐུགས་ཀྱིས་མཁྱེན་ནས། ཀྱེ་མའོ་ལྷའི་བུ་འདི་དག་ནི་བླ་ན་མེད་པ་ཡང་དག་པར་རྫོགས་པའི་<line/>
</page>
<page index="40" id="342B">བྱང་ཆུབ་ཏུ་འཚང་རྒྱ་བའི་སྐལ་པ་ཡོད་དོ་ཞེས་ལྷའི་བུ་དེ་དག་གདུལ་བའི་དབང་གི་ཕྱིར་འཁོར་གྱི་ཕྱི་རོལ་ཏུ་ཁྱིམ་བདག་གཅིག་མངོན་པར་སྤྲུལ་ནས་ཁྱིམ་བདག་དེས་ལྷུང་བཟེད་ཁ་<line/>
ཟས་རོ་བརྒྱས་གང་བ་ཞིག་ལག་པ་གཡས་པ་ན་ཐོགས་པར་གྱུར་ཏོ། །དེ་ནས་ཁྱིམ་བདག་དེ་བཅོམ་ལྡན་འདས་ག་ལ་བ་དེར་སོང་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་<line/>
བཙལ་ཏེ། ལྷུང་བཟེད་ཁ་ཟས་ཀྱིས་བཀང་བ་དེ་བཅོམ་ལྡན་འདས་ལ་ཕུལ་ནས། བཅོམ་ལྡན་འདས། བདག་ལ་ཐུགས་བརྩེ་བའི་སླད་དུ་ཞལ་ཟས་འདི་བཞེས་པར་གསོལ་ཞེས་དེ་<line/>
སྐད་གསོལ་པ་དང༌། བཅོམ་ལྡན་འདས་ཀྱིས་ལྷུང་བཟེད་ཟས་ཀྱིས་བཀང་བ་དེ་བཞེས་སོ། །དེ་ནས་འཇམ་དཔལ་གཞོན་ནུར་གྱུར་པ་སྟན་ལས་ལངས་ཏེ། བླ་གོས་ཕྲག་པ་གཅིག་<line/>
ལ་གཟར་ནས་ཐལ་མོ་སྦྱར་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། ཞལ་ཟས་འདི་ལས་བདག་ལ་མ་སྩལ་བར་གསོལ་ན་ནི་བཅོམ་ལྡན་འདས་<line/>
བྱས་པ་གཟོ་བ་མི་མཛད་པར་འགྱུར་རོ། །དེ་ནས་ཚེ་དང་ལྡན་པ་ཤཱ་རིའི་བུ་འདི་སྙམ་དུ་གྱུར་ཏེ། ཀྱེ་མའོ་འཇམ་དཔལ་གཞོན་ནུར་གྱུར་པས་སྔོན་བཅོམ་ལྡན་འདས་ལ་ཇི་ལྟ་བུ་ཞིག་<line/>
ཏུ་ཕན་བཏགས་ན་དེའི་ཕྱིར་དེ་བྱས་པ་གཟོ་བ་མེད་པས་རྒོལ་སྙམ་མོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུའི་སེམས་ཀྱི་རྟོག་པ་མཁྱེན་ནས་ཚེ་དང་ལྡན་པ་ཤཱ་<line/>
</page>
<page index="41" id="343A">༄༅། །རིའི་བུ་ལ་འདི་སྐད་ཅེས་བཀའ་སྩལ་ཏོ། །ཤཱ་རིའི་བུ། དེ་བཞིན་གཤེགས་པ་དུས་མཁྱེན་ཏེ། ཁྱོད་ལ་བཀའ་སྩོལ་གྱིས་སྡོད་ཅིག །དེ་ནས་བཅོམ་<line/>
ལྡན་འདས་ཀྱིས་ལྷུང་བཟེད་དེས་ཆེན་པོའི་ནང་དུ་བཏང་བ་དང༌། བཏང་མ་ཐག་ཏུ་འོག་གི་ཕྱོགས་ཀྱི་སངས་རྒྱས་ཀྱི་ཞིང་གང་དང༌། གང་དག་ན་སངས་རྒྱས་བཅོམ་ལྡན་འདས་རྣམས་<line/>
བཞུགས་ཤིང་འཚོ་གཞེས་པའི་ཡང་དག་པར་རྫོགས་པའི་སངས་རྒྱས་དེ་དག་གི་སྤྱན་སྔར་ལྷུང་བཟེད་དེ་སོང་ངོ༌། །དེ་ནས་ལྷུང་བཟེད་དེ་འོག་གི་ཕྱོགས་ཀྱི་ཆ་སངས་རྒྱས་ཀྱི་<line/>
ཞིང་གངྒཱའི་ཀླུང་གི་བྱེ་མ་སྙེད་འདས་ནས་འཇིག་རྟེན་གྱི་ཁམས་སྣང་བ་དང་ལྡན་པ་ཞེས་བྱ་བ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་<line/>
འོད་ཟེར་གྱི་རྒྱལ་པོ་ཞེས་བྱ་བ་བཞུགས་པའི་སངས་རྒྱས་ཀྱི་ཞིང་དེ་ན་ལྷུང་བཟེད་དེ་མ་བཟུང་བར་བར་སྣང་ལ་འདུག་པར་གྱུར་ཏོ། །སངས་རྒྱས་བཅོམ་ལྡན་འདས་དེ་དག་ལའང་<line/>
བདག་བདག་གི་བསྙེན་བཀུར་བྱེད་པ་དག་གིས་བཅོམ་ལྡན་འདས་ལྷུང་བཟེད་འདི་ག་ལས་མཆིས་ཞེས་ཞུས་ནས། སངས་རྒྱས་བཅོམ་ལྡན་འདས་དེ་དག་གིས་ཀྱང་སྟེང་གི་<line/>
ཕྱོགས་ཀྱི་ཆ་འཇིག་རྟེན་གྱི་ཁམས་མི་མཇེད་ཅེས་བྱ་བ་ནས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པའི་དྲུང་<line/>
</page>
<page index="42" id="343B">ནས་འོངས་ཏེ། བྱང་ཆུབ་སེམས་དཔའ་གཞན་དག་གདུལ་བའི་ཕྱིར་བཏང་བ་ཡིན་ནོ་ཞེས་བསྟན་ཏོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་བཀའ་སྩལ་པ། ཤཱ་རིའི་<line/>
བུ༑ ལྷུང་བཟེད་དེ་ཕྱུངས་ཤིག །གང་ན་འདུག་པ་ག་ལ་འདུག་པ་དེའང་ཚོལ་ཅིག །དེ་ནས་ཚེ་དང་ལྡན་པ་ཤཱ་རིའི་བུ་ཏིང་ངེ་འཛིན་སྟོང་ཕྲག་བཅུ་ལ་ཞུགས་ནས། བདག་གི་ཤེས་རབ་ཀྱི་སྟོབས་དང༌།<line/>
སངས་རྒྱས་ཀྱི་མཐུས། སངས་རྒྱས་ཀྱི་ཞིང་སྟོང་ཕྲག་བཅུར་སོང་ཡང་ལྷུང་བཟེད་དེའི་གནས་སམ། གཞིའང་མ་མཐོང་ནས་དེ་སླར་བཅོམ་ལྡན་འདས་ཀྱི་སྤྱན་སྔར་འདུག་གོ །འདུག་ནས་<line/>
བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་གིས་ལྷུང་བཟེད་དེའི་གནས་སམ། གཞིའང་མ་མཐོང་ངོ༌། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་<line/>
མཽངྒལ་གྱི་བུ་ཆེན་པོ་ལ་འདི་སྐད་ཅེས་བཀའ་སྩལ་ཏོ། །མཽངྒལ་གྱི་བུ། ཁྱོད་ཀྱིས་ལྷུང་བཟེད་དེ་ཚོལ་ཅིག །དེ་ནས་ཚེ་དང་ལྡན་པ་མཽངྒལ་གྱི་བུ་ཆེན་པོས་ཏིང་ངེ་འཛིན་སྟོང་ཕྲག་བཅུ་ལ་<line/>
ཞུགས་ནས་སངས་རྒྱས་ཀྱི་མཐུ་དང༌། བདག་གི་རྫུ་འཕྲུལ་གྱི་སྟོབས་ཀྱིས་འོག་གི་ཕྱོགས་ཀྱི་ཆ་སངས་རྒྱས་ཀྱི་ཞིང་སྟོང་ཕྲག་བཅུར་སོང་ཡང་ལྷུང་བཟེད་དེའི་གནས་སམ། གཞིའང་<line/>
མ་མཐོང་ནས། དེ་སླར་ཡང་བཅོམ་ལྡན་འདས་ཀྱི་སྤྱན་སྔར་འདུག་གོ །འདུག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་གི་ལྷུང་བཟེད་<line/>
</page>
<page index="43" id="344A">༄༅། །དེའི་གནས་སམ། གཞིའང་མ་མཐོང་ངོ༌། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་བཀའ་སྩལ་པ། རབ་འབྱོར། ཁྱོད་ཀྱིས་<line/>
ལྷུང་བཟེད་དེ་ཚོལ་ཅིག །དེ་ནས་ཚེ་དང་ལྡན་པ་རབ་འབྱོར་གྱིས་ཏིང་ངེ་འཛིན་སྟོང་ཕྲག་བཅུ་གཉིས་ལ་ཞུགས་ནས་སངས་རྒྱས་ཀྱི་མཐུ་དང༌། བདག་གི་རྫུ་འཕྲུལ་གྱི་སྟོབས་<line/>
ཀྱིས་འོག་གི་ཕྱོགས་ཀྱི་ཆ་སངས་རྒྱས་ཀྱི་ཞིང་སྟོང་ཕྲག་བཅུ་གཉིས་སུ་སོང་ཡང་ལྷུང་བཟེད་དེ་མ་མཐོང་ནས་དེ་སླར་བཅོམ་ལྡན་འདས་ཀྱི་སྤྱན་སྔར་འདུག་གོ །འདུག་ནས་བཅོམ་<line/>
ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་གིས་ལྷུང་བཟེད་དེའི་གནས་སམ། གཞིའང་མ་མཐོང་ངོ༌། །དེ་བཞིན་དུ་ཉན་ཐོས་ཆེན་པོ་ལྔ་བརྒྱ་ཙམ་བདག་<line/>
བདག་གི་རྫུ་འཕྲུལ་གྱི་སྟོབས་དང༌། ལྷའི་མིག་གིས་ལྷུང་བཟེད་དེ་བཙལ་ཀྱང་མ་རྙེད་དོ། །དེ་ནས་ཚེ་དང་ལྡན་པ་རབ་འབྱོར་གྱིས་བྱང་ཆུབ་སེམས་དཔའ་བྱམས་པ་ལ་འདི་སྐད་<line/>
ཅེས་སྨྲས་སོ། །བྱམས་པ། ཁྱོད་ནི་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྐྱེ་བ་གཅིག་གིས་ཐོགས་པར་ལུང་བསྟན་ན། ལྷུང་བཟེད་དེ་གང་<line/>
ན་འདུག་ག་ལ་འདུག་ཚོལ་ཅིག་ཅེས་དེ་སྐད་སྨྲས་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ། །<line/>
</page>
<page index="44" id="344B">བཙུན་པ་རབ་འབྱོར། བདག་ནི་དེ་བཞིན་གཤེགས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྐྱེ་བ་གཅིག་གིས་ཐོགས་པར་ལུང་བསྟན་མོད་ཀྱི། བདག་གིས་ནི་ཏིང་<line/>
ངེ་འཛིན་དེ་དག་གི་མིང་ཡང་མ་འཚལ་ཏེ། འཇམ་དཔལ་གཞོན་ནུར་གྱུར་པ་ནི་ཏིང་ངེ་འཛིན་དེ་དག་ལ་མཉམ་པར་ཡང་གཞོག །ལྡང་བར་ཡང་བགྱིད་དོ། །ཡང་བཙུན་པ་རབ་<line/>
འབྱོར། བདག་གིས་བྱང་ཆུབ་ཐོབ་པ་ན་འཇམ་དཔལ་གཞོན་ནུར་གྱུར་པ་དང་འདྲ་བའི་བྱང་ཆུབ་སེམས་དཔའ་སེམས་དཔའ་ཆེན་པོ་དག་དེ་བཞིན་གཤེགས་པ་ཇི་ལྟར་གོམ་པ་<line/>
འདོར། ཇི་ལྟར་འཇོག་པར་མཛད་ཅེས་གོམ་པ་གཅིག་འདོར་ཞིང་འཇོག་པའང་མི་ཤེས་པའི་དུས་དང༌། ཚེའང་མཆིས་པར་འགྱུར་རོ། །དེ་བས་ན་བཙུན་པ་རབ་འབྱོར། འཇམ་<line/>
དཔལ་ཉིད་ལ་གསོལ་ཅིག་དང༌། དེས་ནི་ལྷུང་བཟེད་དེ་ཚོལ་བ་དང༌། འབྱིན་པར་ནུས་སོ། །དེ་ནས་བཅོམ་ལྡན་འདས་ལ་གནས་བརྟན་རབ་འབྱོར་གྱིས་འདི་སྐད་ཅེས་གསོལ་ཏོ། །<line/>
བཅོམ་ལྡན་འདས། འཇམ་དཔལ་གཞོན་ནུར་གྱུར་བ་ཅི་ནས་ཀྱང་ལྷུང་བཟེད་དེ་ཕྱུང་སྟེ། བཅོམ་ལྡན་འདས་ཀྱི་སྤྱན་སྔར་དབུལ་བར་བསྒོར་གསོལ། དེ་ནས་བཅོམ་ལྡན་འདས་<line/>
ཀྱིས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ། ལྷུང་བཟེད་དེ་ཕྱུངས་ཤིག །ལྷུང་བཟེད་དེ་གང་ན་འདུག་པ་དང༌། ག་ལ་འདུག་པའང་ཤེས་པར་གྱིས་<line/>
</page>
<page index="45" id="345A">༄༅། །ཤིག །དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་གྱུར་ཏེ། གང་བདག་ནི་སྟན་ལས་ཀྱང་མི་ལྡང་ཞིང་འཁོར་འདི་ནས་མི་སྣང་བར་ཡང་<line/>
མ་གྱུར་བར་ལྷུང་བཟེད་དེ་དབྱུང་ངོ་སྙམ་མོ། །དེ་ནས་འཇམ་དཔལ་གཞོན་ནུར་གྱུར་པ་ཀུན་གྱི་རྗེས་སུ་སོང་བ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་སྟེ། འོག་གི་ས་ཆེན་<line/>
པོ་ལ་ལག་པ་གཡས་པ་བརྐྱང་ངོ༌། །དེ་ནས་འཇམ་དཔལ་གཞོན་ནུར་གྱུར་པའི་ལག་པ་དེ་སངས་རྒྱས་ཀྱི་ཞིང་གང་དང༌། གང་དག་ན་སངས་རྒྱས་བཅོམ་ལྡན་འདས་མངོན་དུ་གྱུར་<line/>
པ་དེ་དང༌། དེ་དག་ཏུ་ལག་པ་དེ་སངས་རྒྱས་བཅོམ་ལྡན་འདས་དེ་དག་ལ་ཕྱག་འཚལ་ཞིང་སོང་ནས། ལག་པ་དེ་ལས་བཅོམ་ལྡན་འདས་ལ་བཅོམ་ལྡན་འདས་དེ་བཞིན་གཤེགས་<line/>
པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་སྙུང་བ་མ་མཆིས་སམ། འོ་མ་བརྒྱལ་ཏམ། བཞེངས་པ་ཡང་ངམ། སོ་བཞིན་ནམ། མཐུ་མངའ་མ།<line/>
བདེ་བ་ལ་རེག་པར་གནས་སམ་ཞེས་གསུང་ངོ་ཞེས་ཟེར་བའི་སྒྲ་ཕྱུང་ངོ༌། །དེ་ནས་ལག་པའི་བ་སྤུའི་ཁུང་བུ་ཐམས་ཅད་ནས་འོད་ཟེར་བྱེ་བ་བརྒྱ་སྟོང་བྱུང་སྟེ། འོད་ཟེར་ཐམས་<line/>
ཅད་ལས་མེ་ཏོག་པདྨ་བརྒྱ་སྟོང་བྱུང་ཞིང་པདྨ་དེ་ཐམས་ཅད་ཀྱི་སྙིང་པོ་དག་ལ་དེ་བཞིན་གཤེགས་པའི་སྐུ་དག་བཞུགས་པར་སྣང་ངོ༌། །དེ་བཞིན་གཤེགས་པའི་སྐུ་དེ་དག་<line/>
</page>
<page index="46" id="345B">ཐམས་ཅད་ཀྱང་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པའི་བསྔགས་པ་བརྗོད་དོ། །ལག་པ་དེ་སངས་རྒྱས་ཀྱི་ཞིང་གང་དང༌། གང་དུ་འགྲོ་བའི་སངས་རྒྱས་ཀྱི་ཞིང་དེ་དག་<line/>
ཐམས་ཅད་ཀྱང་རྣམ་པ་དྲུག་ཏུ་རབ་ཏུ་གཡོས་སོ། །སངས་རྒྱས་ཀྱི་ཞིང་དེ་དག་ཐམས་ཅད་སྣང་བ་ཆེན་པོས་ཀྱང་ཁྱབ་པར་གྱུར་ཏོ། །སངས་རྒྱས་ཀྱི་ཞིང་དེ་དག་ཐམས་ཅད་གདུགས་<line/>
དང༑ རྒྱལ་མཚན་དང༌། བ་དང་གྱིས་ཀྱང་བརྒྱན་པར་གྱུར་ཏོ། །དེ་ནས་འཇམ་དཔལ་གཞོན་ནུར་གྱུར་པའི་ལག་པ་གཡས་པ་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་བདུན་ཅུ་<line/>
རྩ་གཉིས་ཐམས་ཅད་ལས་འདས་ནས། སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱི་ཞབས་ལ་ཕྱག་འཚལ་ཞིང་སྙུང་བ་ཆུང་ངམ་ཞེས་བྱ་བའི་སྒྲ་འབྱིན་བཞིན་དུ་བཅོམ་<line/>
ལྡན་འདས་དེ་བཞིན་གཤེགས་པ་འོད་ཟེར་གྱི་རྒྱལ་པོ་དེའི་སངས་རྒྱས་ཀྱི་ཞིང་སྣང་བ་དང་ལྡན་པའི་འཇིག་རྟེན་གྱི་ཁམས་སུ་ཕྱིན་པར་གྱུར་ནས་བཅོམ་ལྡན་འདས་དེ་བཞིན་<line/>
གཤེགས་པ་འོད་ཟེར་གྱི་རྒྱལ་པོ་དེའི་ཞབས་ལ་ཕྱག་བཙལ་ནས། བཅོམ་ལྡན་འདས་ལ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་<line/>
སངས་རྒྱས་ཤཱཀྱ་ཐུབ་པ་སྙུང་བ་མ་མཆིས་སམ། འོ་མ་བརྒྱལ་ཏམ། བཞེངས་པ་ཡང་ངམ། སོ་བཞིན་ནམ། མཐུ་མངའམ། བདེ་བ་ལ་རེག་པར་གནས་སམ་ཞེས་གསུང་<line/>
</page>
<page index="47" id="346A">༄༅། །ངོ་ཞེས་སྒྲ་ཕྱུང་ངོ༌། །ལག་པ་དེ་ལས་ཀྱང་འོད་ཟེར་བརྒྱ་སྟོང་བྱུང་ངོ༌། །མེ་ཏོག་པདྨ་བརྒྱ་སྟོང་ཡང་བྱུང་བར་གྱུར་ཏེ། འོད་ཟེར་དེ་དག་དེ་བཞིན་<line/>
གཤེགས་པའི་འོད་ཟེར་དེ་དག་དང་ཡང་མ་འདྲེས་པར་གྱུར་ཏོ། །དེ་ནས་དེ་བཞིན་གཤེགས་པ་འོད་ཟེར་གྱི་རྒྱལ་པོ་དེ་ལ་བསྙེན་བཀུར་བྱེད་པ་བྱང་ཆུབ་སེམས་དཔའ་སེམས་<line/>
དཔའ་ཆེན་པོ་འོད་ཀྱི་དཔལ་ཞེས་བྱ་བ་དེས་དེ་བཞིན་གཤེགས་པ་དེ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། ལག་པ་དེ་ལས་འོད་ཟེར་བྱེ་བ་བརྒྱ་སྟོང་འདི་དག་ཀྱང་<line/>
བྱུང་ཞིང་མེ་ཏོག་པདྨ་བརྒྱ་སྟོང་བྱུང་བར་གྱུར་ལ། པདྨ་ཐམས་ཅད་ལ་དེ་བཞིན་གཤེགས་པའི་སྐུ་དག་བཞུགས་ཤིང་བཅོམ་ལྡན་འདས་ཤཱཀྱ་ཐུབ་པའི་བསྔགས་པ་བརྗོད་པར་<line/>
གྱུར་བའི་ལག་པ་འདི་ལྟར་བལྟ་ན་སྡུག་པ་འདི་ལྟར་དགའ་བར་བགྱིད་པ་དེ་སུའི་ལགས། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་བྱང་ཆུབ་སེམས་དཔའ་འོད་<line/>
ཀྱི་དཔལ་ལ་འདི་སྐད་ཅེས་བཀའ་སྩལ་ཏོ། །འོད་ཀྱི་དཔལ། སྟེང་གི་ཕྱོགས་ཀྱི་ཆ་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་བདུན་ཅུ་རྩ་གཉིས་འདས་<line/>
པ་ན་འཇིག་རྟེན་གྱི་ཁམས་མི་མཇེད་ཅེས་བྱ་བ་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བ་བཞུགས་སོ། །འཚོ་གཞེས་<line/>
</page>
<page index="48" id="346B">སོ༑ ༑དེ་ན་བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པ་ཞེས་བྱ་བ། བསམ་གྱིས་མི་ཁྱབ་པའི་གོ་ཆ་བ་གོས་པ། མངོན་པར་ཤེས་པ་དང༌། སྟོབས་དང༌། ཕ་<line/>
རོལ་ཏུ་ཕྱིན་པ་ཐམས་ཅད་ཐོབ་པ་ཞིག་ཡོད་དེ། འཇམ་དཔལ་གཞོན་ནུར་གྱུར་པ་དེས་ལྷུང་བཟེད་འདི་བླང་བའི་ཕྱིར་སྟན་ལས་མ་ལངས་བཞིན་དུ་ལག་པ་འདི་བཏང་ངོ༌། །དེ་ནས་དེ་བཞིན་<line/>
གཤེགས་པ་འོད་ཟེར་གྱི་རྒྱལ་པོའི་སངས་རྒྱས་ཀྱི་ཞིང་དེ་ནས་བྱང་ཆུབ་སེམས་དཔའ་དེ་དག་ཡོངས་སུ་སྐོམ་པར་གྱུར་ནས། བཅོམ་ལྡན་འདས། བདག་ཅག་ནི་འཇིག་རྟེན་གྱི་ཁམས་མི་<line/>
མཇེད་པ་དེ་དང༌། དེ་བཞིན་གཤེགས་པ་ཤཱཀྱ་ཐུབ་པ་དེ་དང༌། འཇམ་དཔལ་གཞོན་ནུར་གྱུར་པ་དེ་བལྟ་བར་འཚལ་ལོ་ཞེས་དེ་སྐད་གསོལ་ཏོ། །དེ་ནས་དེ་བཞིན་གཤེགས་པ་འོད་ཟེར་<line/>
གྱི་རྒྱལ་པོས་སྨིན་མཚམས་ཀྱི་མཛོད་སྤུ་ནས་འོད་བྱུང་ནས། འོད་དེས་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་བདུན་ཅུ་རྩ་གཉིས་པོ་དེ་དག་ཐམས་ཅད་བརྟོལ་ཏེ། ཐམས་ཅད་ཡོད་<line/>
པའི་འཇིག་རྟེན་གྱི་ཁམས་སྣང་བ་ཆེན་པོས་ཁྱབ་པར་གྱུར་ཏོ། །སེམས་ཅན་གང་དག་གི་ལུས་ལ་འོད་དེས་ཕོག་པར་གྱུར་བ་དེ་དག་ཐམས་ཅད་ནི་འཁོར་ལོས་བསྒྱུར་བའི་བདེ་བ་དང་<line/>
ལྡན་པར་གྱུར་ཏོ། །རྣལ་འབྱོར་སྤྱོད་པ་གང་དག་གི་ལུས་ལ་འོད་དེས་ཕོག་པར་གྱུར་པ་དེ་དག་ཐམས་ཅད་ནི་འབྲས་བུ་ཐོབ་པར་གྱུར་ཏོ། །སློབ་པ་གང་དག་གི་ལུས་ལ་འོད་དེས་ཕོག་པར་<line/>
</page>
<page index="49" id="347A">༄༅། །གྱུར་བ་དེ་དག་ཐམས་ཅད་ནི་རྣམ་པར་ཐར་པ་བརྒྱད་ལ་བསམ་གཏན་བྱེད་པའི་དགྲ་བཅོམ་པར་གྱུར་ཏོ། །བྱང་ཆུབ་སེམས་དཔའ་གང་དག་གི་ལུས་<line/>
ལ་འོད་དེས་ཕོག་པར་གྱུར་པ་དེ་དག་ཐམས་ཅད་ནི་ཏིང་ངེ་འཛིན་ཉི་མ་ལྟ་བུའི་སྒྲོན་མ་ཞེས་བྱ་བ་ཐོབ་པར་གྱུར་ཏོ། །འདི་ལྟ་སྟེ། དེ་བཞིན་གཤེགས་པ་འོད་ཟེར་གྱི་རྒྱལ་པོ་དེའི་<line/>
སངས་རྒྱས་ཀྱི་ཞིང་དེ་ནས་བྱང་ཆུབ་སེམས་དཔའ་དེ་དག་གིས་འཇིག་རྟེན་གྱི་ཁམས་མི་མཇེད་པ་འདི་དང༌། བཅོམ་ལྡན་འདས་ཤཱཀྱ་ཐུབ་པ་དང༌། འཇམ་དཔལ་གཞོན་ནུར་<line/>
གྱུར་པ་དང༌། ཉན་ཐོས་ཀྱི་དགེ་འདུན་ཐམས་ཅད་མཐོང་བར་གྱུར་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འོད་ཀྱི་དཔལ་གྱིས་འཇིག་རྟེན་གྱི་ཁམས་མི་མཇེད་<line/>
པ་འདི་མཐོང་ནས་དུ་ཞིང་མཆི་མ་ཕྱུང་སྟེ་འདི་སྐད་ཅེས་གསོལ་ཏོ། །བཅོམ་ལྡན་འདས། འདི་ལྟ་སྟེ། དཔེར་ན། རིན་ཐང་མ་མཆིས་པའི་ནོར་བུ་རིན་པོ་ཆེ་བཻ་ཌཱུཪྻ་འདམ་དུ་སྩལ་<line/>
བར་གྱུར་བ་དེ་བཞིན་དུ། བཅོམ་ལྡན་འདས། བྱང་ཆུབ་སེམས་དཔའ་སེམས་དཔའ་ཆེན་པོ་འཇིག་རྟེན་གྱི་ཁམས་མི་མཇེད་པར་སྐྱེས་པ་དེ་དག་ལ་བལྟ་བར་བགྱིའོ། །དེ་བཞིན་<line/>
གཤེགས་པ་འོད་ཟེར་གྱི་རྒྱལ་པོས་བཀའ་སྩལ་པ། རིགས་ཀྱི་བུ། ཁྱོད་དེ་སྐད་མ་ཟེར་ཅིག །དེ་ཅིའི་ཕྱིར་ཞེ་ན། གང་འཇིག་རྟེན་གྱི་ཁམས་འདིར་བསྐལ་པ་བཅུར་བསམ་གཏན་<line/>
</page>
<page index="50" id="347B">ལ་གནས་ཤིང་སྤྱོད་པ་བས་གང་འཇིག་རྟེན་གྱི་ཁམས་མི་མཇེད་པར་སྔ་དྲོ་གཅིག་སེམས་ཅན་ལ་བྱམས་པའི་སེམས་བསྐྱེད་ན་དེ་བས་འདིའི་བསོད་ནམས་ཤིན་ཏུ་མང་དུ་འཕེལ་ལོ། །<line/>
དེ་ཅིའི་ཕྱིར་ཞེ་ན། རིགས་ཀྱི་བུ། བྱང་ཆུབ་སེམས་དཔའ་སེམས་དཔའ་ཆེན་པོ་གང་མི་མཇེད་ཀྱི་འཇིག་རྟེན་གྱི་ཁམས་ན་དམ་པའི་ཆོས་སྲུང་བ་དེ་དག་ནི་ལས་ཀྱི་སྒྲིབ་པ་དང༌། ཉོན་མོངས་<line/>
པ་ཐམས་ཅད་བྱང་བར་འགྱུར་རོ། །དེ་ནས་འཇིག་རྟེན་གྱི་ཁམས་མི་མཇེད་པ་འདི་ན་བྱང་ཆུབ་སེམས་དཔའ་གང་དག་འོད་དེས་རེག་པར་གྱུར་པ་དེ་དག་གིས་བཅོམ་ལྡན་འདས་ལ་<line/>
འདི་སྐད་ཅེས་གསོལ་ཏོ། །བཅོམ་ལྡན་འདས། འདི་ལྟར་དགའ་ཞིང་རབ་ཏུ་མགུ་བར་བགྱིད་པ་ཉོན་མོངས་པ་ཐམས་ཅད་རབ་ཏུ་སྤོང་བར་བགྱིད་པའི་འོད་ཟེར་འདི་སུའི་ལགས། དེ་<line/>
སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ། འོག་གི་ཕྱོགས་ཀྱི་ཆ་འདི་ནས་སངས་རྒྱས་ཀྱི་<line/>
ཞིང་གངྒཱའི་ཀླུང་གི་བྱེ་མ་སྙེད་བདུན་ཅུ་རྩ་གཉིས་འདས་པ་དང༌། འཇིག་རྟེན་གྱི་ཁམས་སྣང་བ་དང་ལྡན་པ་ཞེས་བྱ་བ་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་<line/>
པའི་སངས་རྒྱས་འོད་ཟེར་གྱི་རྒྱལ་པོ་ཞེས་བྱ་བ་ད་ལྟར་བཞུགས་ཤིང་འཚོ་གཞེས་པ་ཞིག་ཡོད་དེ། དེ་བཞིན་གཤེགས་པ་དེས་སྨིན་མཚམས་ཀྱི་མཛོད་སྤུ་ནས་འོད་བཏང་བ་<line/>
</page>
<page index="51" id="348A">༄༅། །དང༌། འོད་དེས་འཇིག་རྟེན་གྱི་ཁམས་མི་མཇེད་པ་འདི་སྣང་བར་བྱས་སོ། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་དེ་དག་གིས་འདི་<line/>
སྐད་ཅེས་གསོལ་ཏོ། །བཅོམ་ལྡན་འདས། འཇིག་རྟེན་གྱི་ཁམས་སྣང་བ་དང་ལྡན་པ་དེ་དང༌། དེ་བཞིན་གཤེགས་པ་འོད་ཟེར་གྱི་རྒྱལ་པོ་དེ་བལྟ་བར་འཚལ་ལོ། །དེ་ནས་བཅོམ་<line/>
ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་ཞབས་ཀྱི་མཐིལ་འཁོར་ལོའི་རྩིབས་སྟོང་ཡོད་པ་གཉིས་ལས་འོད་ཟེར་གང་གིས་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་<line/>
སྙེད་བདུན་ཅུ་རྩ་གཉིས་པོ་དེ་དག་ཐམས་ཅད་ལས་འདས་ཤིང་བརྟོལ་ནས་འཇིག་རྟེན་གྱི་ཁམས་སྣང་བ་དང་ལྡན་པ་དེ་ཐམས་ཅད་འོད་ཟེར་དེ་དག་གིས་ཁྱབ་པར་འགྱུར་བ་དེ་<line/>
འདྲ་བའི་འོད་ཟེར་འོག་ཏུ་བཏང་ནས་བྱང་ཆུབ་སེམས་དཔའ་གང་དག་གི་ལུས་ལ་འོད་ཟེར་དེས་ཕོག་པར་གྱུར་པ་དེ་ཐམས་ཅད་ཏིང་ངེ་འཛིན་རི་རབ་ལྷུན་པོ་ལྟ་བུའི་སྒྲོན་མ་ཞེས་<line/>
བྱ་བ་ཐོབ་པར་གྱུར་ཏོ། །སངས་རྒྱས་ཀྱི་ཞིང་དེའང་སངས་རྒྱས་ཀྱི་ཞིང་འདི་ནས་སྣང་བར་གྱུར་ཏོ། །འདི་ལྟ་སྟེ། དཔེར་ན། ཛམྦུའི་གླིང་འདི་ནས་ཉི་མ་དང༌། ཟླ་བ་སྣང་བ་དེ་བཞིན་<line/>
དུ་བྱང་ཆུབ་སེམས་དཔའ་དེ་དག་གིས་ཀྱང་དེ་བཞིན་གཤེགས་པ་ཤཱཀྱ་ཐུབ་པ་མཐོང་བར་གྱུར་ཏོ། །བྱང་ཆུབ་སེམས་དཔའ་འདི་དག་གིས་ཀྱང་བཅོམ་ལྡན་འདས་དེ་བཞིན་<line/>
</page>
<page index="52" id="348B">གཤེགས་པ་འོད་ཟེར་གྱི་རྒྱལ་པོ་དེ་མཐོང་བར་གྱུར་ཏོ། །འདི་ལྟ་སྟེ། དཔེར་ན། ལྷའི་བུ་དག་རི་རབ་ལྷུན་པོའི་སྤྱི་བོ་ལ་གནས་ཤིང་ཛམྦུའི་གླིང་དུ་ལྟ་བ་དེ་བཞིན་དུ་བྱང་ཆུབ་སེམས་<line/>
དཔའ་དག་འཇིག་རྟེན་གྱི་ཁམས་འདི་ནས་བཅོམ་ལྡན་འདས་དེ་བཞིན་གཤེགས་པ་འོད་ཟེར་གྱི་རྒྱལ་པོ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་གོ་ཆ་ཆེན་པོ་བགོས་པ་དེ་<line/>
དག་མཐོང་བར་གྱུར་ཏེ། །དེ་ནས་འཇམ་དཔལ་གཞོན་ནུར་གྱུར་པའི་ལག་པ་གཡས་པ་དེས་དེ་བཞིན་གཤེགས་པ་འོད་ཟེར་གྱི་རྒྱལ་པོའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་<line/>
སྣང་བ་དང་ལྡན་པ་དེ་ནས་ནམ་མཁའི་སྟེང་གི་ལམ་ལས་ལྷུང་བཟེད་དེ་བཟུང་ནས། བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་དུ་མས་བསྐོར་ཅིང་མདུན་དུ་བདར་ཏེ་སྟེང་དུ་<line/>
ཕྱུང་བར་གྱུར་ཏོ། །གང་དང༌། གང་དག་ནས་ལག་པ་དེ་ཕྱུང་བར་གྱུར་པའི་སངས་རྒྱས་ཀྱི་ཞིང་དེ་དང༌། དེ་དག་ཏུ་འོད་ཟེར་དེ་དག་ནུབ་པར་གྱུར་ཏོ། །མེ་ཏོག་པདྨ་དེ་དག་ཀྱང་མི་སྣང་བར་<line/>
གྱུར་ཏོ། །འདི་ལྟ་སྟེ། འཇམ་དཔལ་གཞོན་ནུར་གྱུར་པའི་ལག་པ་གཡས་པ་དེས་ལྷུང་བཟེད་དེ་བླངས་ནས་འཇིག་རྟེན་གྱི་ཁམས་མི་མཇེད་པ་འདིར་ཕྱིན་པར་གྱུར་ཏེ། བཅོམ་ལྡན་<line/>
འདས་ཤཱཀྱ་ཐུབ་པའི་སྤྱན་སྔར་ལྷུང་བཟེད་དེ་ནམ་མཁའ་ལ་འཕངས་ནས་བཅོམ་ལྡན་འདས་ཀྱི་ཞབས་ལ་འཇམ་དཔལ་གཞོན་ནུར་གྱུར་པས་མགོ་བོས་ཕྱག་བཙལ་ཏེ། བཅོམ་<line/>
</page>
<page index="53" id="349A">༄༅། །ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། ལྷུང་བཟེད་བླངས་པ་འདི་ལགས་ཀྱི་དེ་བཞིན་གཤེགས་པས་བཞེས་སུ་གསོལ།<line/>
བཅོམ་ལྡན་འདས་ཀྱིས་ཀྱང་ལྷུང་བཟེད་དེ་བཞེས་སོ། །དེ་ནས་བྱང་ཆུབ་སེམས་དཔའ་གང་འཇམ་དཔལ་གཞོན་ནུར་གྱུར་པའི་ལག་པ་དང་ལྷན་ཅིག་ཏུ་འཇིག་རྟེན་གྱི་ཁམས་<line/>
མི་མཇེད་པ་འདིར་འོངས་པ་དེ་དག་གིས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བཙལ་ནས། བདག་བདག་གིས་དེ་བཞིན་གཤེགས་པའི་མཚན་ནས་བརྗོད་དེ་།<line/>
བཅོམ་ལྡན་འདས། དེ་བཞིན་གཤེགས་པ་ཆེ་གེ་མོ་ཞིག་བཅོམ་ལྡན་འདས་ལ་སྙུང་བ་མ་མཆིས་སམ། འོ་མ་བརྒྱལ་ཏམ། བཞེངས་པ་ཡང་ངམ། སོ་བཞིན་ནམ་།<line/>
མཐུ་མངའམ། བདེ་བ་ལ་རེག་པར་གནས་སམ་ཞེས་གསུང་ངོ་ཞེས་དེ་སྐད་གསོལ་ཏེ། སངས་རྒྱས་ཀྱིས་གནང་ནས་བདག་བདག་གི་སྟན་ལ་འཁོད་དོ། །དེ་ནས་བཅོམ་<line/>
ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་བཀའ་སྩལ་པ། དེ་བས་ན། ཤཱ་རིའི་བུ། ང་ལ་སྔོན་འཇམ་དཔལ་གཞོན་ནུར་གྱུར་པས་གང་ཕན་བཏགས་པ་དེའི་ཕྱིར་ང་བྱས་པ་<line/>
མི་གཟོ་བས་རྒོལ་བར་གྱུར་པ་བཤད་ཀྱི་ཉོན་ཅིག །ཤཱ་རིའི་བུ། སྔོན་འདས་པའི་དུས་བསྐལ་པ་བྱེ་བ་ཁྲག་ཁྲིག་བརྒྱ་སྟོང་གྲངས་མེད་པ་དེའི་ཕ་རོལ་གྱིའང་ཕ་རོལ་ཏུ་<line/>
</page>
<page index="54" id="349B">གྱུར་པ་དེའི་ཚེ་དེའི་དུས་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མི་ཐུབ་པའི་རྒྱལ་མཚན་ཞེས་བྱ་བ་འཇིག་རྟེན་གྱི་ཁམས་མི་སྨོད་པ་དང་<line/>
ལྡན་པ་ཞེས་བྱ་བའི་འཇིག་རྟེན་དུ་སྐྱེས་པར་གྱུར་ཏེ། ཤཱ་རིའི་བུ། དེ་བཞིན་གཤེགས་པ་དེའི་ཉན་ཐོས་ཀྱི་ཚོགས་ནི་བརྒྱད་ཁྲི་བཞི་སྟོང༌། བྱང་ཆུབ་སེམས་དཔའ་ནི་ཁྲི་ཉིས་<line/>
སྟོང་དུ་གྱུར་ཏེ། དེ་བཞིན་གཤེགས་པ་དེ་ཐེག་པ་གསུམ་པོ་ཉིད་ལས་བརྩམས་ཏེ་ཆོས་འཆད་ཅིང༌། ཐེག་པ་གསུམ་བཤད་པ་དང༌། ཕ་རོལ་ཏུ་ཕྱིན་པ་དྲུག་དང༌། ཐབས་<line/>
མཁས་པ་བཤད་པའི་ཕྱིར་དེ་བཞིན་གཤེགས་པ་དེ་སྐྱེས་པར་གྱུར་ཏོ། །ཤཱ་རིའི་བུ། ཡང་དེའི་ཚེ་དེའི་དུས་ན་དགེ་སློང་ཆོས་སྨྲ་བ་ཡེ་ཤེས་རྒྱལ་པོ་ཞེས་བྱ་བ་ཞིག་བྱུང་སྟེ། དེ་<line/>
ནང་པར་ཤམ་ཐབས་བགོས། ཆོས་གོས་དང༌། ལྷུང་བཟེད་ཁྱེར་ཏེ་བསོད་སྙོམས་ཀྱི་ཕྱིར་རྒྱལ་པོའི་ཕོ་བྲང་རྒྱ་ཆེན་པོ་དང་ལྡན་པ་ཞེས་བྱ་བར་སོང་བ་ལས། དེ་དེ་ནས་ཟས་རོ་བརྒྱ་<line/>
དང་ལྡན་པའི་བཟའ་བ་མང་པོ་ཁྱེར་ཏེ་བྱུང་བར་གྱུར་ཏོ། །ཡང་དེའི་ཚེ་ན་ཚོང་དཔོན་གྱི་བུ་དྲི་མ་མེད་པའི་དཔུང་པ་ཞེས་བྱ་བ་མ་མའི་བང་པ་ན་འདུག་པར་གྱུར་པ་ལས་ཁྱེའུ་དེས་དགེ་<line/>
སློང་དེ་རྒྱང་མ་ནས་འོང་བ་མཐོང་ངོ༌། །མཐོང་ནས་མ་མའི་པང་པ་ནས་བབས་ཏེ། དགེ་སློང་དེ་ག་ལ་བ་དེར་བརྒྱུགས་ནས་བཟའ་བ་བསླངས་པ་ལས། དགེ་སློང་དེས་དེ་ལ་མོད་ཀ་<line/>
</page>
<page index="55" id="350A">༄༅། །གཅིག་བྱིན་པ་དང༌། དེ་བཟའ་བ་དེས་བརྙོགས་ནས་དགེ་སློང་དེའི་ཕྱི་བཞིན་དུ་འབྲང་བར་གྱུར་པ་ལས། དེ་རིམ་གྱིས་དེ་བཞིན་གཤེགས་པ་མི་ཐུབ་<line/>
པའི་རྒྱལ་མཚན་ག་ལ་བ་དེར་སོང་སྟེ་ཕྱིན་ནས་དེ་བཞིན་གཤེགས་པ་དེའི་ཞབས་ལ་མགོ་བོས་ཕྱག་བཙལ་ཏེ་སྤྱན་སྔར་འདུག་གོ །དེ་ནས་དགེ་སློང་ཡེ་ཤེས་རྒྱལ་པོས་བསོད་<line/>
སྙོམས་ཅི་རྙེད་པ་ཁྱེའུ་དེ་ལ་བྱིན་ནས། ཀྱེ་ཁྱེའུ། བསོད་སྙོམས་འདི་དེ་བཞིན་གཤེགས་པ་ལ་གསོལ་ཅིག་ཅེས་བྱས་སོ། །དེ་ནས་ཁྱེའུ་དེས་བསོད་སྙོམས་དེ་བླངས་ཏེ། བཅོམ་<line/>
ལྡན་འདས་དེའི་ལྷུང་བཟེད་བཀང་ཡང་བསོད་སྙོམས་དེ་ཡོངས་སུ་ཟད་པར་མ་གྱུར་ཏོ། །ཤཱ་རིའི་བུ། འདི་ལྟ་སྟེ། བསོད་སྙོམས་གཅིག་བུ་དེ་ལས་ཁྱེའུ་དེས་ཉན་ཐོས་བརྒྱད་ཁྲི་<line/>
བཞི་སྟོང་པོ་དེ་དག་དང༌། བྱང་ཆུབ་སེམས་དཔའ་ཁྲི་ཉིས་སྟོང་པོ་དེ་དག་དང༌། བཅོམ་ལྡན་འདས་དེ་བཞིན་གཤེགས་པ་མི་ཐུབ་པའི་རྒྱལ་མཚན་དེ་ཞོས་པར་བྱས་ཤིང་བསྟབས་<line/>
ཀྱང་བསོད་སྙོམས་དེ་ཡོངས་སུ་ཟད་པར་མ་གྱུར་ཏོ། །དེ་ནས་ཁྱེའུ་དེ་དགའ་མགུ་རངས། རབ་ཏུ་དགའ་ཞིང་དགའ་བ་དང༌། ཡིད་བདེ་བ་སྐྱེས་ནས་བཅོམ་ལྡན་འདས་ཀྱི་སྤྱན་སྔར་འདུག་<line/>
སྟེ༑ ཚིགས་སུ་བཅད་པ་འདི་དག་སྨྲས་སོ། །དགེ་སློང་དགེ་འདུན་ཞོས་བྱས་ཀྱང༌། །ལྷུང་བཟེད་ནམ་ཡང་མ་ཟད་པས། །སྦྱིན་གནས་བསོད་ནམས་ཞིང་གྱུར་པ། །བདག་གིས་ངེས་<line/>
</page>
<page index="56" id="350B">པར་མཆོད་པར་གྱུར། །འཇིག་རྟེན་མགོན་པོ་ཞོས་བྱས་ཀྱང༌། །འབྲས་ཆན་ཟད་པར་མ་གྱུར་པས། །སངས་རྒྱས་ལ་ནི་ཕུལ་གྱུར་ན། སྦྱིན་པ་མི་ཟད་ཐེ་ཚོམ་མེད། །ཇི་ལྟར་འབྲས་ཆ་ན་མི་ཟད་<line/>
ཅིང༌། །ཕྱི་ཕྱིར་འཕེལ་བར་འགྱུར་བ་ལྟར། །སངས་རྒྱས་དག་ལ་གང་གུས་པའི། །དགེ་བ་དག་ནི་དེ་བཞིན་འཕེལ། །ཤཱ་རིའི་བུ། དེ་ལྟ་སྟེ། ཁྱེའུ་དེས་བསོད་སྙོམས་གཅིག་པུ་དེ་<line/>
ལས་དེ་བཞིན་གཤེགས་པ་དགེ་སློང་གི་དགེ་འདུན་དང་བཅས་པ་ཉི་མ་བདུན་དུ་ཞོས་པར་གསོལ་ནས་སངས་རྒྱས་ཀྱི་མཐུ་དང༌། ཁྱེའུ་དེའི་སེམས་ཀྱི་བསམ་པ་དད་པས་ཟས་དེ་ཡོངས་<line/>
སུ་ཟད་པར་མ་གྱུར་ཏོ། །དེ་ནས་དགེ་སློང་ཡེ་ཤེས་རྒྱལ་བོས་ཁྱེའུ་དེ་སངས་རྒྱས་ལ་སྐྱབས་སུ་བཏང༌། ཆོས་ལ་སྐྱབས་སུ་བཏང༌། དགེ་འདུན་ལ་སྐྱབས་སུ་བཏང་ངོ༌། །ཁྲིམས་ཀྱང་ཕོག་<line/>
གོ །ཉེས་པའང་མཐོལ་དུ་གཞུག་གོ །རྗེས་སུ་ཡི་རང་བར་བྱ་བ་དག་ཀྱང་རྗེས་སུ་ཡི་རང་བར་བྱེད་དུ་བཅུག་གོ །གསོལ་བ་གདབ་པར་བྱ་བ་དག་ཀྱང་གསོལ་བ་འདེབས་སུ་བཅུག་<line/>
ནས་ཕྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་བཅུག་གོ །ཤཱ་རིའི་བུ། དེ་ལྟ་སྟེ། ཁྱེའུ་དེའི་ཕ་དང༌། མ་ཁྱེའུ་དེ་ཚོལ་ཞིང་དེ་བཞིན་གཤེགས་པ་མི་ཐུབ་<line/>
པའི་རྒྱལ་མཚན་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བཙལ་ཏེ་སྤྱན་སྔར་འདུག་གོ །དེ་ནས་ཁྱེའུ་དེས་ཕ་མ་དེ་དག་གི་རྐང་པ་ལ་ཕྱག་བཙལ་<line/>
</page>
<page index="57" id="351A">༄༅། །ནས་ཚིགས་སུ་བཅད་པ་འདི་དག་སྨྲས་སོ། །ལུས་ཅན་ཀུན་ལ་བདེ་བའི་ཕྱིར། །བདག་ནི་བྱང་ཆུབ་རབ་ཞུགས་ཀྱི། །ཁྱེད་ཀྱང་ལེགས་པར་གནས་<line/>
བར་གྱིས། །དལ་འབྱོར་ཤིན་ཏུ་དཀོན་པའོ། །སངས་རྒྱས་སྐུ་ནི་འབར་བ་དང༌། །མཚན་དག་གིས་ཀྱང་བརྒྱན་ལ་ལྟོས། །ཡེ་ཤེས་ཀྱིས་ནི་ཕ་རོལ་ཕྱིན། །བྱང་ཆུབ་དེ་ལ་སུ་མི་སྨོས། །<line/>
དེ་བཞིན་གཤེགས་པ་ཤིན་ཏུ་དཀོན། །བདག་ནི་ཁྱིམ་ནས་ཁྱིམ་མེད་པར། །འདི་ཉིད་དུ་ནི་རབ་ཏུ་འབྱུང༌། །ཁྱེད་ཅག་གཉིས་ཀྱིས་གནང་བར་མཛོད། །ཕ་དང༌། མས་སྨྲས་པ། བདག་<line/>
ཅག་གཉིས་ནི་ཁྱོད་འདོད་ཀྱི། །བྱང་ཆུབ་རབ་ལ་སྨོན་པར་བགྱིད། །རབ་ཏུ་འབྱུང་བར་བགྱི་བའི་ཕྱིར། །བུ་ཁྱོད་ཀྱི་ནི་རྗེས་སུ་སློབ། །ཤཱ་རིའི་བུ། དེ་ལྟ་སྟེ། ཁྱེའུ་དེ་དང༌། ཁྱེའུ་<line/>
དེའི་ཕ་མ་དང༌། གང་བྱང་ཆུབ་ཏུ་སེམས་བསྐྱེད་པའི་སྲོག་ཆགས་ལྔ་བརྒྱ་ཙམ་པོ་དེ་དག་ཐམས་ཅད་རབ་ཏུ་བྱུང་ངོ༌། །ཤཱ་རིའི་བུ། དེའི་ཚེ་དེའི་དུས་ན་དགེ་སློང་ཆོས་སྨྲ་བ་ཡེ་<line/>
ཤེས་རྒྱལ་པོ་ཞེས་བྱ་བ་དེ་གཞན་ཡིན་སྙམ་དུ་ཤཱ་རིའི་བུ་ཁྱོད་དེ་ལྟར་མ་ལྟ་ཞིག །དེ་ཅིའི་ཕྱིར་ཞེ་ན། འཇམ་དཔལ་གཞོན་ནུར་གྱུར་པ་འདི་དེའི་ཚེ་དེའི་དུས་ན་དགེ་སློང་ཆོས་སྨྲ་<line/>
བ་ཡེ་ཤེས་རྒྱལ་པོ་ཞེས་བྱ་བར་གྱུར་ཏོ། །ཤཱ་རིའི་བུ། དེའི་ཚེ་དེའི་དུས་ན་ཚོང་དཔོན་གྱི་བུ་དྲི་མ་མེད་པའི་དཔུང་པ་ཞེས་བྱ་བའི་དེ་གཞན་ཡིན་པ་སྙམ་དུ་ཐེ་ཚོམ་མམ། ཡིད་<line/>
</page>
<page index="58" id="351B">གཉིས་སམ། སོམ་ཉི་ཟ་ན། ཤཱ་རིའི་བུ་ཁྱོད་དེ་ལྟར་མ་ལྟ་ཞིག །དེ་ཅིའི་ཕྱིར་ཞེ་ན། ང་ནི་དེའི་ཚེ་དེའི་དུས་ན་ཚོང་དཔོན་གྱི་བུ་དྲི་མ་མེད་པའི་དཔུང་པ་ཞེས་བྱ་བ་དེར་གྱུར་ཏེ། ཤཱ་རིའི་<line/>
བུ༑ འཇམ་དཔལ་གཞོན་ནུར་གྱུར་པས་ང་ལ་བསོད་སྙོམས་བྱིན་ནས་བྱང་ཆུབ་ཏུ་སེམས་བསྐྱེད་དུ་བཅུག་སྟེ། དེ་ནི་ངས་བྱང་ཆུབ་ཀྱི་ཕྱིར་ཐོག་མ་སེམས་བསྐྱེད་པ་ཡིན་ཏེ། ཤཱ་<line/>
རིའི་བུ། རྣམ་གྲངས་དེས་ཀྱང་འདི་ལྟར་ཤེས་པར་བྱའོ། །དེ་བཞིན་གཤེགས་པ་སངས་རྒྱས་ཀྱི་ཆེ་བ་ཉིད་དང༌། སྟོབས་བཅུ་དང༌། མི་འཇིགས་པ་དང༌། ཡེ་ཤེས་ཆགས་པ་མེད་<line/>
པ་དང༌། ཅིའང་རུང་སྟེ། དེ་ཐམས་ཅད་འཇམ་དཔལ་གཞོན་ནུར་གྱུར་པས་བྱེད་དུ་བཅུག་པ་ལས་གྱུར་པར་བལྟའོ། །དེ་ཅིའི་ཕྱིར་ཞེ་ན། སེམས་བསྐྱེད་པ་དེ་ལས་ཐམས་ཅད་<line/>
མཁྱེན་པ་ཐོབ་པའི་ཕྱིར་རོ། །ཤཱ་རིའི་བུ། ངས་ནི་ཕྱོགས་བཅུ་ན་ང་བདག་ཅི་ལྟ་བ་དེ་དང་འདྲ་བའི་དེ་བཞིན་གཤེགས་པ་གང་འཇམ་དཔལ་གཞོན་ནུར་གྱུར་པས་བྱང་ཆུབ་ལ་<line/>
བཞག་པ་ཤཱཀྱ་ཐུབ་པ་ཞེས་བྱ་བ་དཔག་ཏུ་མེད་གྲངས་མེད་པ་དང༌། དེ་བཞིན་དུ་ཏི་ཤ་ཞེས་བྱ་བ་དང༌། རྒྱལ་བ་ཞེས་བྱ་བ་དང༌། གཙུག་ལྡན་ཞེས་བྱ་བ་དང༌། མར་མེ་མཛད་<line/>
ཅེས་བྱ་བ་དག་མཐོང་སྟེ། གང་འཇམ་དཔལ་གཞོན་ནུར་གྱུར་པས་བྱང་ཆུབ་ལ་བཞག་ནས་ད་ལྟར་གྱི་ཆོས་ཀྱི་འཁོར་ལོ་བསྐོར་བའི་དེ་བཞིན་གཤེགས་པ་དེ་དག་གི་མཚན་ཀྱང་<line/>
</page>
<page index="59" id="352A">༄༅། །བསྐལ་པའམ། བསྐལ་པའི་ལྷག་མ་མ་ལུས་པར་བརྗོད་པར་གྱུར་ན་གང་བྱང་ཆུབ་སེམས་དཔའི་སྤྱད་པ་སྤྱོད་པ་དག་ལྟ་ཅི་སྨོས། གང་དགའ་<line/>
ལྡན་གྱི་གནས་ན་གནས་པ་དག་ལྟ་ཅི་སྨོས། གང་སྐྱེ་བ་དག་ལྟ་ཅི་སྨོས། གང་ཁྱིམ་ནས་འབྱུང་བ་དག་ལྟ་ཅི་སྨོས། གང་དཀའ་བ་སྤྱོད་པ་དག་ལྟ་ཅི་སྨོས། གང་བྱང་ཆུབ་ཀྱི་སྙིང་<line/>
པོ་ལ་འདུག་པ་དག་ལྟ་ཅི་སྨོས་ཏེ། ཤཱ་རིའི་བུ། རྣམ་གྲངས་དེས་ཀྱང་འདི་ལྟར་རིག་པར་བྱ་སྟེ། གང་དག་བྱང་ཆུབ་སེམས་དཔའ་རྣམས་ཀྱི་མའོ། །བསྐྱེད་པའོ། །ཐུགས་རྗེ་<line/>
བའོ༑ ༑བྱེད་དུ་འཇུག་པའོ་ཞེས་ཡང་དག་པར་སྨྲ་ཞིང་སྟོན་པ་ནི་འཇམ་དཔལ་གཞོན་ནུར་གྱུར་པ་ཉིད་ལ་དེ་དག་སྨྲ་ཞིང་སྟོན་ཏེ། ཤཱ་རིའི་བུ། རྒྱུ་དེ་དང༌། རྐྱེན་དེ་ཡིན་ཏེ། སྔོན་<line/>
ཕན་བཏགས་པའི་ཕྱིར་འཇམ་དཔལ་གཞོན་ནུར་གྱུར་པ་ང་ལ་བྱས་པ་མི་གཟོ་བས་རྒོལ་ལོ། །དེ་ནས་ལྷའི་བུ་ཉིས་བརྒྱ་པོ་དག་འདི་སྙམ་དུ་གྱུར་ཏེ། ཆོས་ཐམས་ཅད་ནི་རྒྱུའི་<line/>
རྗེས་སུ་འགྲོ་བའོ། །རྐྱེན་ལ་རག་ལས་པའོ། །སྲེད་པའི་རྩ་བ་ཅན་ནོ། །སྨོན་ལམ་གྱིས་ཐོག་དྲངས་པ་ཅན་ཡིན་ཏེ། བཅོམ་ལྡན་འདས་འདིའང་གཞན་གྱིས་བྱེད་དུ་བཅུག་པ་ཡིན་<line/>
ན་དེ་བཞིན་གཤེགས་པ་མངོན་པར་བཞུགས་བཞིན་དུ་བདག་ཅག་དམན་པ་ལ་སེམས་པ་དེ་ནི་མི་རིགས་སོ་སྙམ་མོ། །དེ་ནས་ལྷའི་བུ་ཉིས་བརྒྱ་པོ་དེ་དག་ལྷག་པའི་བསམ་པས་<line/>
</page>
<page index="60" id="352B">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །འདིར་ལག་པ་བརྐྱང་ཞིང་རྫུ་འཕྲུལ་བསྟན་པའི་ཆོ་འཕྲུལ་འཇམ་དཔལ་གཞོན་ནུར་གྱུར་པས་བརྟན་ཅིང་ལྷུང་<line/>
བཟེད་བླངས་པ་དང༌། འདི་ལ་སྔོན་བྱུང་བའི་ཆོས་བསྟན་པ་བསྟན་པའི་ཚེ་འོག་གི་སངས་རྒྱས་ཀྱི་ཞིང་དང༌། འདི་ནས་སེམས་ཅན་གྲངས་ལས་འདས་པས་བྱང་ཆུབ་ཏུ་སེམས་<line/>
བསྐྱེད་དོ། །ཕྱོགས་བཅུའི་སངས་རྒྱས་ཀྱི་ཞིང་དཔག་ཏུ་མེད་པ་ནས་ཀྱང་འཇམ་དཔལ་གཞོན་ནུར་གྱུར་པ་ལ་མཆོད་པའི་ལས་བྱ་བ་དང༌། ཆོས་ཀྱི་གཡོག་བྱ་བའི་ཕྱིར་སངས་རྒྱས་<line/>
བཅོམ་ལྡན་འདས་རྣམས་ཀྱིས་རིན་པོ་ཆེའི་གདུགས་བསྐུར་བར་གྱུར་ཏེ། རིན་པོ་ཆེའི་གདུགས་དེ་དག་གིས་ཀྱང་འཇིག་རྟེན་གྱི་ཁམས་འདི་ཁེབས་པར་གྱུར་ཏོ། །རིན་པོ་ཆེའི་<line/>
གདུགས་དེ་ལས་ཀྱང་དེ་བཞིན་ནོ། །ཇི་ལྟར་དེ་བཞིན་གཤེགས་པ་ཤཱཀྱ་ཐུབ་པས་གསུངས་པ་བཞིན་ཏེ། བདག་ཅག་ཐམས་ཅད་ཀྱང་འཇམ་དཔལ་གཞོན་ནུར་གྱུར་པས་བྱང་<line/>
ཆུབ་ལ་བཀོད་དོ་ཞེས་དེ་སྐད་ཟེར་བའི་སྒྲ་བྱུང་ངོ༌། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་བཀའ་སྩལ་པ། ཤཱ་རིའི་བུ། མྱུར་དུ་མྱ་ངན་ལས་འདའ་བར་<line/>
འདོད་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ། སེམས་ཅན་གང་འཁོར་བས་སྐྲག་ནས་བླ་ན་མེད་པ་<line/>
</page>
<page index="61" id="353A">༄༅། །ཡང་དག་པར་རྫོགས་པའི་བྱང་ཆུབ་ཏུ་སེམས་མི་བསྐྱེད་ཅིང༌། ཉན་ཐོས་ཀྱི་ཐེག་པ་ལ་གནས་ལ་ཉན་ཐོས་སུ་འགྱུར་བར་བྱའོ་སྙམ་དུ་སེམས་<line/>
པ་དེ་དག་ནི་ད་དུང་དུའང་འཁོར་བ་ན་འཁོར་བར་གྱུར་ལ། བྱང་ཆུབ་སེམས་དཔའ་གཞན་བརྩོན་འགྲུས་དང་ལྡན་པ་ཡང་དག་པར་རྫོགས་པའི་བྱང་ཆུབ་ལ་གནས་པ་དག་གིས་<line/>
ནི་ཐམས་ཅད་མཁྱེན་པ་ཐོབ་པར་ངས་མཐོང་ངོ༌། །དེ་ཅིའི་ཕྱིར་ཞེ་ན། ཤཱ་རིའི་བུ། སྔོན་འདས་པའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་<line/>
པའི་སངས་རྒྱས་ཐམས་ཅད་ཟིལ་གྱིས་གནོན་པ་ཞེས་བྱ་བ་རིག་པ་དང༌། རྐང་པར་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་<line/>
སྒྱུར་བ། བླ་ན་མེད་པ། ལྷ་དང༌། མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་འཇིག་རྟེན་དུ་བྱུང་བར་གྱུར་ཏེ། ཤཱ་རིའི་བུ། དེ་བཞིན་གཤེགས་པ་དེའི་ཉན་ཐོས་ནི་<line/>
བྱེ་བ་ཕྲག་བརྒྱ་ཡོད་པར་གྱུར་ཏོ། །ཚེའི་ཚད་ནི་ལོ་འབུམ་ཐུབ་པར་གྱུར་ཏོ། །ཤཱ་རིའི་བུ། དེ་བཞིན་གཤེགས་པ་དེའི་ཉན་ཐོས་ཀྱི་མཆོག་ཤེས་རབ་དང་ལྡན་པ་ནི་དགེ་སློང་<line/>
མངོན་པར་འཕགས་པ་ཞེས་བྱ་བ་ཞིག་བྱུང་ངོ༌། །ཉན་ཐོས་ཀྱི་མཆོག་གཉིས་པ་རྫུ་འཕྲུལ་དང་ལྡན་པའི་མཆོག་ནི་ཤུགས་ཆེན་པོ་ཞེས་བྱ་བ་ཞིག་བྱུང་ངོ༌། །དེ་ལྟ་སྟེ། ཤཱ་<line/>
</page>
<page index="62" id="353B">རིའི་བུ། དེ་བཞིན་གཤེགས་པ་དེ་སྔ་དྲོའི་དུས་ཀྱི་ཚེ་ཤམ་ཐབས་མནབས། ཆོས་གོས་དང༌། ལྷུང་བཟེད་བསྣམས་ཏེ། དགེ་སློང་གི་དགེ་འདུན་གྱིས་མདུན་དུ་བདར་ནས་རྒྱལ་པོའི་<line/>
ཕོ་བྲང་གྲགས་ལྡན་ཞེས་བྱ་བར་བསོད་སྙོམས་ཀྱི་ཕྱིར་གཤེགས་སོ། །དེའི་ཚེ་ན་དེ་བཞིན་གཤེགས་པའི་གཡས་ཕྱོགས་ནས་ནི་ཉན་ཐོས་ཤེས་རབ་དང་ལྡན་པའི་མཆོག་<line/>
འགྲོའོ། །གཡོན་ཕྱོགས་ནས་ནི་ཉན་ཐོས་རྫུ་འཕྲུལ་དང་ལྡན་པའི་མཆོག་འགྲོའོ། །རྒྱབ་ནས་ནི་མང་དུ་ཐོས་པ་འགྲོའོ། །མདུན་ནས་ནི་བྱང་ཆུབ་སེམས་དཔའ་བརྒྱད་སྟོང་འགྲོ་སྟེ།<line/>
ལ་ལ་ནི་ཚངས་པའི་གཟུགས། ལ་ལ་ནི་བརྒྱ་བྱིན་གྱི་གཟུགས། ལ་ལ་ནི་རྒྱལ་པོ་ཆེན་པོ་བཞིའི་གཟུགས། ལ་ལ་ནི་ལྷའི་གཟུགས་ཀྱིས་ལམ་གྱི་བྱི་དོར་བྱེད་ཅིང་འགྲོ་སྟེ། ཤཱ་རིའི་<line/>
བུ༑ དེའི་ཚེ་ན་དེ་བཞིན་གཤེགས་པ་དེ་རྒྱལ་པོའི་ཕོ་བྲང་དེར་གཤེགས་པ་དང༌། བྱིས་པ་རྒྱན་བཟང་པོས་བརྒྱན་པ་གསུམ་ཞིག་ལམ་གྱི་བར་ན་རྩེ་ཞིང་འདུག་པ་ལས། བྱིས་པ་<line/>
དེ་དག་གིས་དེ་བཞིན་གཤེགས་པ་བཟང་བ། སེམས་དྭང་བར་འགྱུར་བ། དབང་པོ་ཞི་པ། ཡིད་ཞི་བ། དུལ་བ་དང༌། ཞི་གནས་མཆོག་དམ་པའི་ཕ་རོལ་ཏུ་སོན་པ། སྐྱོན་མེད་པ།<line/>
དབང་པོ་ཐུལ་བ། རྫིང་བཞིན་དུ་དྭང་ལ་གསལ་ཞིང་རྙོག་པ་མེད་པ། མཆོད་སྦྱིན་གྱི་ཤིང་གསེར་ལས་བྱས་པ་ལྟར་མངོན་པར་འཕགས་པ། འབར་བ་མཛེས་པ། ལྷམ་མེ་ལྷན་<line/>
</page>
<page index="63" id="354A">༄༅། །ནེར་བཞུགས་པ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཀུན་ནས་བརྒྱན་པ་དེ་རྒྱང་མ་ནས་གཤེགས་པ་མཐོང་ངོ༌། །མཐོང་ནས་ཁྱེའུ་གཅིག་<line/>
གིས་ཁྱེའུ་གཉིས་ལ་འདི་སྐད་ཅེས་སྨྲས་སོ། །ཁྱེའུ་ཁྱེད་ཅག་གིས་དེ་བཞིན་གཤེགས་པ་སེམས་ཅན་ཐམས་ཅད་ཀྱི་མཆོག་བསོད་ནམས་ཀྱི་ཞིང་བླ་ན་མེད་པ་ལྷ་དང༌། འཇིག་རྟེན་<line/>
དུ་བཅས་པའི་སྦྱིན་པའི་གནས་དེ་གཤེགས་པ་མཐོང་ངམ། ཚུར་ཤོག །དེ་ལ་མཆོད་པ་བྱའོ། །འདི་ལ་ཕུལ་ན་འབྲས་བུ་ཆེན་པོར་འགྱུར་རོ། །དེ་ནས་དེའི་ཚེ་ཁྱེའུ་དེས་ཚིགས་<line/>
སུ་བཅད་པ་འདི་སྨྲས་སོ། །འདི་ནི་སེམས་ཅན་ཀུན་གྱི་མཆོག །སྦྱིན་གནས་བླ་ན་མེད་པ་སྟེ། །དེ་བས་འདི་ལ་མཆོད་པར་བྱ། །འདི་མཆོད་འབྲས་བུ་ཆེན་པོར་འགྱུར། །ཁྱེའུ་<line/>
གཉིས་པོས་སྨྲས་པ། བདག་ཅག་ལ་ནི་མེ་ཏོག་དང༌། །དྲི་དང་ཕྱེ་མ་བྱུག་མ་མཆིས། །འཇིག་རྟེན་གང་ཟག་ཟླ་མེད་པ། །འདི་ལ་ཅིས་ནི་མཆོད་པར་བགྱི། །དེ་ནས་ཁྱེའུ་དེས་མུ་<line/>
ཏིག་གི་སེ་མོ་དོ་རིན་བརྒྱ་སྟོང་རི་བ་ལག་པ་གཡས་པས་མགུལ་ནས་བཀྲོལ་ཏེ་ཚིགས་སུ་བཅད་པ་འདི་སྨྲས་སོ། །བསོད་ནམས་ཞིང་ནི་བླ་ན་མེད། །དེ་ལ་འདིས་ནི་མཆོད་<line/>
པར་བགྱི། །འདི་མཐོང་ནས་ནི་མཁས་པ་དག །དངོས་པོ་དག་ལ་སུ་ཞིག་ཆགས། དེ་ནས། ཤཱ་རིའི་བུ། ཁྱེའུ་གཉིས་པོ་དེ་དག་ཁྱེའུ་དེའི་རྗེས་སུ་སློབ་པར་གྱུར་ནས་བདག་བདག་གི་<line/>
</page>
<page index="64" id="354B">མགུལ་ནས་མུ་ཏིག་གི་སེ་མོ་དོ་བཀྲོལ་ཏེ། ཚིགས་སུ་བཅད་པ་འདི་སྨྲས་སོ། །ཡང་དག་རྫོགས་པ་འོང་བ་བརྒལ། །མྱ་ངན་སྤངས་པ་སེམས་གྲོལ་བ། །སྡིག་མེད་ཡང་དག་ཆོས་གནས་<line/>
ལ༑ ༑བདག་ཅག་གཉིས་ནི་མཆོད་པ་བགྱིད། །དེ་ནས་ཁྱེའུ་དེས་ཁྱེའུ་གཉིས་པོ་དེ་དག་ལ་འདི་སྐད་ཅེས་སྨྲས་སོ། །ཁྱེའུ་ཁྱེད་གཉིས་སྦྱིན་པའི་ཆོས་འདིས་ཅིར་སྨོན། དེ་ནས་ཁྱེའུ་<line/>
གཅིག་གིས་སྨྲས་པ། བདག་ནི་བཅོམ་ལྡན་འདས་འདིའི་གཡས་ཕྱོགས་ན་ཤེས་རབ་དང་ལྡན་པའི་མཆོད་དེ་ཇི་ལྟ་བུ་བཞིན་དུ་གྱུར་ཅིག །ཁྱེའུ་གཉིས་པོས་སྨྲས་པ། བདག་ནི་<line/>
བཅོམ་ལྡན་འདས་འདིའི་གཡོན་ཕྱོགས་ན་རྫུ་འཕྲུལ་དང་ལྡན་པའི་མཆོག་དེ་ཇི་ལྟ་བ་བཞིན་དུ་གྱུར་ཅིག །དེ་ནས་ཁྱེའུ་དེས་སྨྲས་པ། བདག་ནི་དེ་བཞིན་གཤེགས་པ་དགྲ་<line/>
བཅོམ་པ་ཡང་དག་པར་རྫོགས་པའི་སངས་རྒྱས་ཐམས་ཅད་མཁྱེན་པ། ཐམས་ཅད་གཟིགས་པ། ཕྱོགས་ཐམས་ཅད་དུ་སྣང་བར་མཛད་པ། སེང་གེའི་འགྲོས་སུ་གཤེགས་<line/>
པ༑ འདི་ཇི་ལྟ་བ་དེ་བཞིན་དུ་གྱུར་ཅིག་ཅེས་ཤཱ་རིའི་བུ་ཁྱེའུ་དེས་ཚིག་དེ་སྐད་སྨྲས་མ་ཐག་ཏུ་བར་སྣང་ལས་ལྷའི་བུ་བརྒྱད་སྟོང་གིས་ལེགས་སོ། །ཞེས་བྱ་བ་བྱིན་ཏེ། ལེགས་<line/>
སོ༑ ༑ལེགས་སོ། །སྐྱེས་བུ་དམ་པ་ཁྱོད་ཀྱིས་ཚིག་དེ་ལེགས་པར་སྨྲས་སོ། །ལྷ་དང༌། འཇིག་རྟེན་དུ་བཅས་པའི་རྟེན་དུ་སེམས་བསྐྱེད་དོ། །དེ་ནས། ཤཱ་རིའི་བུ། དེ་བཞིན་གཤེགས་པ་ཐམས་<line/>
</page>
<page index="65" id="355A">༄༅། །ཅད་ཟིལ་གྱིས་གནོན་པས་བསྙེན་བཀུར་བྱེད་པ་བློ་གྲོས་རྒྱ་མཚོ་ཞེས་བྱ་བ་ལ་བཀའ་སྩལ་པ། དགེ་སློང༌། ཁྱོད་ཀྱིས་ཁྱེའུ་མུ་ཏིག་གི་སེ་མོ་དོ་ཐོགས་<line/>
ཏེ་འོང་བ་འདི་གསུམ་མཐོང་ངམ། གསོལ་པ། བཅོམ་ལྡན་འདས། མཐོང་ངོ༌། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང༌། ཁྱེའུ་བར་མ་ཚུར་འོང་བ་འདི་ནི་འདི་འདྲ་<line/>
བའི་བསམ་པས་འོང་སྟེ། གོམ་པ་འདོར་བ་དང༌། འཇོག་པ་ཐམས་ཅད་ལ་འཁོར་ལོས་སྒྱུར་བའི་རྒྱལ་སྲིད་བརྒྱ་སྟོང་གི་དགེ་བའི་རྩ་བ་ཡོངས་སུ་ལེན་ཏོ། །དེ་བཞིན་དུ་<line/>
བརྒྱ་བྱིན་འཐོབ་པ་དང༌། ཚངས་པ་འཐོབ་པ་བརྒྱ་སྟོང་ཡོངས་སུ་ལེན་ཏོ། །གོམ་པ་ཐམས་ཅད་ལ་སངས་རྒྱས་བརྒྱ་སྟོང་མངོན་པར་མཐོང་བའི་དགེ་བའི་རྩ་བ་ཡོངས་སུ་ལེན་<line/>
ཏོ༑ ༑ཤཱ་རིའི་བུ། དེ་ནས་ཁྱེའུ་གསུམ་པོ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་ག་ལ་བ་དེར་དོང་སྟེ་ཕྱིན་པ་དང༌། བཅོམ་ལྡན་འདས་<line/>
ཀྱི་ཞབས་ལ་མགོ་བོས་ཕྱག་བཙལ་ནས་མུ་ཏིག་གི་སེ་མོ་དོ་དེ་བཅོམ་ལྡན་འདས་ཀྱི་སྐུ་ལ་གཏོར་ཏོ། །ཤཱ་རིའི་བུ། དེའི་ཚེ་གང་ཉན་ཐོས་ཀྱི་སེམས་ཀྱིས་མུ་ཏིག་གི་སེ་མོ་དོ་<line/>
གཏོར་བར་གྱུར་བ་དེ་དག་ནི་དེ་བཞིན་གཤེགས་པ་དེའི་ཕྲག་པ་གཉིས་ལ་འདུག་པར་གྱུར་ཏོ། །གང་ཁྱེའུ་དེས་ཐམས་ཅད་མཁྱེན་པའི་སེམས་ཀྱིས་མུ་ཏིག་གི་སེ་མོ་དོ་གཏོར་<line/>
</page>
<page index="66" id="355B">བར་གྱུར་པ་དེ་ནི་དེ་བཞིན་གཤེགས་པ་དེའི་དབུའི་གཙུག་གི་སྟེང་ན་མུ་ཏིག་གི་སེ་མོ་དོའི་ཁང་པ་བརྩེགས་མ་རྣམ་པ་སྣ་ཚོགས་བལྟ་ན་སྡུག་པ། གྲུ་བཞི་པ། ཀ་བ་བཞི་ཟུག་པ། ཀུན་ནས་<line/>
རྣམ་པར་ཕྱེ་བར་གྱུར་ཅིང༌། ཁང་པ་བརྩེགས་མ་དེ་ན་དེ་བཞིན་གཤེགས་པའི་སྐུ་སྐྱིལ་མོ་ཀྲུང་བཅས་ཤིང་བཞུགས་པར་ཡང་སྣང་ངོ༌། །དེ་ནས་དེ་བཞིན་གཤེགས་པ་དེ་འཛུམ་<line/>
པ་མཛད་དེ། ཆོས་ཉིད་ཀྱིས་སངས་རྒྱས་བཅོམ་ལྡན་འདས་རྣམས་ནམ་འཛུམ་པ་མཛད་པ་དེའི་ཚེ་འོད་ཟེར་ཁ་དོག་རྣམ་པ་སྣ་ཚོགས་པ་དུ་མ་དེ་བཞིན་གཤེགས་པའི་ཞལ་ནས་<line/>
འབྱུང་སྟེ། འདི་ལྟ་སྟེ། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ཇ་གོང་དང༌། ཤེལ་དང༌། དངུལ་གྱི་ཁ་དོག་དག་གོ །དེ་དག་གི་སྣང་བས་འཇིག་རྟེན་གྱི་<line/>
ཁམས་མཐའ་ཡས་མུ་མེད་པར་ཁྱབ་པར་བྱས་ནས་ཚངས་པའི་འཇིག་རྟེན་གྱི་བར་དུ་སོང་སྟེ། ཉི་མ་དང༌། ཟླ་བའི་འོད་ཟིལ་གྱིས་མནན་ནས་སླར་ལོག་སྟེ། བཅོམ་ལྡན་འདས་ལ་<line/>
ལན་གསུམ་བསྐོར་ནས་བཅོམ་ལྡན་འདས་ཀྱི་སྤྱི་བོར་མི་སྣང་བར་སོང་ངོ༌། །དེ་ནས་བཅོམ་ལྡན་འདས་དེ་ལ་བཅོམ་ལྡན་འདས་ཀྱིས་བསྙེན་བཀུར་བྱེད་པ་དགེ་སློང་བློ་གྲོས་རྒྱ་<line/>
མཚོས་ཞུས་པ། དེ་བཞིན་གཤེགས་པ་རྒྱུ་མ་མཆིས་རྐྱེན་མ་མཆིས་པར་ནི་འཛུམ་པ་མི་མཛད་ན། བཅོམ་ལྡན་འདས། ཅིའི་རྒྱུ། ཅིའི་རྐྱེན་གྱིས་འཛུམ་པ་མཛད་ཅེས་དེ་སྐད་<line/>
</page>
<page index="67" id="356A">༄༅། །གསོལ་བ་དང༌། བཅོམ་ལྡན་འདས་ཀྱིས་བསྙེན་བཀུར་བྱེད་པ་དེ་ལ་འདི་སྐད་ཅེས་བཀའ་སྩལ་ཏོ། །དགེ་སློང༌། ཁྱེའུ་འདི་གཉིས་ཀྱིས་ཉན་ཐོས་ཀྱི་<line/>
སེམས་ཀྱིས་དེ་བཞིན་གཤེགས་པ་ལ་མུ་ཏིག་གི་སེ་མོ་དོ་གཉིས་གཏོར་བ་ཁྱོད་ཀྱིས་མཐོང་ངམ། གསོལ་པ། བཅོམ་ལྡན་འདས། མཐོང་ངོ༌། །བཅོམ་ལྡན་འདས་ཀྱིས་བཀའ་<line/>
སྩལ་པ། དགེ་སློང༌། ཁྱེའུ་འདི་གཉིས་ནི་འཁོར་བས་འཇིགས་སྐྲག་ནས་བྱང་ཆུབ་ཏུ་སྨོན་ལམ་མི་འདེབས་པར་བདག་ཅག་ནི་མྱུར་དུ་མྱ་ངན་ལས་འདས་པར་བྱའོ་སྙམ་དུ་<line/>
དེ་ལྟར་སེམས་སོ། །དགེ་སློང་ཁྱོད་ལ་བསྒོའོ། །ཁོང་དུ་ཆུད་པར་བྱའོ། །གང་གི་ཚེ་ན་ཁྱེའུ་གསུམ་པ་འདི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་<line/>
པར་སངས་རྒྱས་པར་གྱུར་པ་དེའི་ཚེ། ཁྱེའུ་འདི་གཉིས་ནི་དེའི་ཉན་ཐོས་ཀྱི་མཆོག་ཏུ་འགྱུར་ཏེ། གཅིག་ནི་ཤེས་རབ་དང་ལྡན་པའི་མཆོག །གཉིས་པ་ནི་རྫུ་འཕྲུལ་དང་ལྡན་<line/>
པའི་མཆོག་ཏུ་འགྱུར་རོ། །ཤཱ་རིའི་བུ། དེའི་ཚེ་དེའི་དུས་ན་ཁྱེའུ་བར་མར་གྱུར་ཅིང་ཐམས་ཅད་མཁྱེན་པའི་སེམས་བསྐྱེད་པ་དེ་ནི་གཞན་ནོ་སྙམ་དུ་ཐེ་ཚོམ་མམ། ཡིད་གཉིས་<line/>
སུ་གྱུར་པར་ཤཱ་རིའི་བུ་དེ་ལྟར་མ་ལྟ་ཞིག །དེ་ཅིའི་ཕྱིར་ཞེ་ན། ང་དེའི་ཚེ་དེའི་དུས་ན་ཁྱེའུ་བར་མ་དེར་གྱུར་ཏོ། །ཤཱ་རིའི་བུ། དེའི་ཚེ་དེའི་དུས་ན་གཡས་ཕྱོགས་ཀྱི་ཁྱེའུར་<line/>
</page>
<page index="68" id="356B">གྱུར་བ་དེ་གཞན་ཡིན་པ་སྙམ་དུ་དེ་ལྟར་མ་ལྟ་ཞིག །དེ་ཅིའི་ཕྱིར་ཞེ་ན། ཤཱ་རིའི་བུ་ཁྱོད་ཉིད་དེའི་ཚེ་དེའི་དུས་ན་ཁྱེའུ་དེར་གྱུར་ཏོ། །དགེ་སློང་མཽངྒལ་གྱི་བུ་ནི་ཁྱེའུ་གཡོན་ཕྱོགས་པར་<line/>
གྱུར་ཏོ། །ཤཱ་རིའི་བུ་ལྟོས། དགེ་བའི་རྩ་བ་མཉམ་པ་ལས་ཁྱེད་གཉིས་འཁོར་བས་འཇིགས་སྐྲག་ནས་བྱང་ཆུབ་ཏུ་སེམས་མ་བསྐྱེད་དེ། སེམས་ཞུམ་པས་ཅི་ནས་ཀྱང་བདག་ཅག་<line/>
གིས་མྱུར་དུ་མྱ་ངན་ལས་འདའ་བར་བྱའོ་སྙམ་བྱེད་མོད་ཀྱི་ཁྱེད་གཉིས་ཀྱིས་ང་ལས་ཐལ་བར་མ་ནུས་སོ། །ཤཱ་རིའི་བུ་ལྟོས། ངས་ཐམས་ཅད་མཁྱེན་པ་རྟོགས་ནས་ཁྱེད་གཉིས་ནི་<line/>
ངས་ཆོས་བསྟན་པས་རྣམ་པར་གྲོལ་ལོ། །ཤཱ་རིའི་བུ། རྣམ་གྲངས་དེས་ཀྱང་འདི་ལྟར་ཤེས་པར་བྱ་སྟེ། ཅི་ནས་ཀྱང་མྱུར་དུ་མྱ་ངན་ལས་འདའ་བར་འདོད་ན་ཐམས་ཅད་མཁྱེན་པར་<line/>
སེམས་བསྐྱེད་པར་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ། མྱུར་བའི་ཐེག་པ་ཞེས་བྱ་བ་ནི་ཐམས་ཅད་མཁྱེན་པའི་ཚིག་བླ་དྭགས་སོ། །མི་སླུ་བའི་ཐེག་པ་ཞེས་བྱ་བ་སེམས་ཅན་<line/>
ཐམས་ཅད་ལ་ཕན་པ་དང༌། བདེ་བའི་ཐེག་པ་ཞེས་བྱ་བ། འབར་བའི་ཐེག་པ་ཞེས་བྱ་བ། ཐེག་པའི་མཆོག་ཅེས་བྱ་བ། ཐེག་པའི་གཙོ་བོ་ཞེས་བྱ་བ། ཐེག་པ་རབ་མཆོག་ཅེས་བྱ་བ།<line/>
བླ་ན་མེད་པའི་ཐེག་པ་ཞེས་བྱ་བ། མ་ཆགས་པའི་ཐེག་པ་ཞེས་བྱ་བ། ཉན་ཐོས་དང༌། རང་སངས་རྒྱས་ཐམས་ཅད་ཟིལ་གྱིས་གནོན་པའི་ཐེག་པ་ཞེས་བྱ་བ་ནི། ཤཱ་རིའི་བུ། ཐམས་<line/>
</page>
<page index="69" id="357A">༄༅། །ཅད་མཁྱེན་པའི་ཚིག་བླ་དྭགས་སོ། །སྔོན་བྱུང་བའི་གཏམ་འདི་དང༌། ཐམས་ཅད་མཁྱེན་པ་སྟོན་པ་འདི་བསྟན་པའི་ཚེ་སྲོག་ཆགས་ཁྲིས་བླ་ན་མེད་པ་<line/>
ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །ཤཱ་རིའི་བུ་དང༌། མཽངྒལ་གྱི་བུ་ཆེན་པོ་དང༌། འོད་སྲུང་ཆེན་པོ་དང༌། རེ་བ་ཏི་དང༌། མ་འགགས་པ་དང༌། ཨུ་པ་ལི་<line/>
དང༑ བྱམས་མའི་བུ་གང་པོ་ལ་སོགས་པ་ཉན་ཐོས་ཆེན་པོ་དེ་དག་ཐམས་ཅད་ཀྱིས་བཅོམ་ལྡན་འདས་ཀྱི་ཞབས་ལ་ཕྱག་བཙལ་ནས་མགྲིན་གཅིག་ཏུ་ཚིག་སྨྲས་པ། བཅོམ་<line/>
ལྡན་འདས། རིགས་ཀྱི་བུ་དང༌། རིགས་ཀྱི་བུ་མོས་གུས་པར་བགྱིས་ཏེ། དགེ་བའི་རྩ་བ་བསྐྱེད་པར་བགྱིའོ། །རྒྱ་ཆེན་པོ་ལའང་མོས་པར་བགྱིའོ། །སྨོན་ལམ་རྒྱ་ཆེན་པོའང་གདབ་པར་བགྱིའོ། །<line/>
དེ་ཅིའི་སླད་དུ་ཞེ་ན། བཅོམ་ལྡན་འདས། བདག་ཅག་ལ་སངས་རྒྱས་བརྒྱ་སྟོང་གིས་ཐམས་ཅད་མཁྱེན་པ་དང་ལྡན་པའི་གཏམ་བརྗོད་ཅིང་བདག་ཅག་ལ་ཆོས་བསྟན་ཀྱང༌། བཅོམ་<line/>
ལྡན་འདས། བདག་ཅག་ནི་མ་ཆགས་པའི་ཡེ་ཤེས་རྟོགས་པར་འགྱུར་བའི་སྐལ་བ་མ་མཆིས་སོ། །བཅོམ་ལྡན་འདས། བདག་ཅག་ནི་མཚམས་མ་མཆིས་པ་ལྔ་དང་ལྡན་ན་<line/>
ལེགས་ཀྱི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ལྡོག་པར་འགྱུར་བ་ནི་དེ་ལྟ་མ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས། བདག་ཅག་མཚམས་<line/>
</page>
<page index="70" id="357B">མ་མཆིས་པ་ལྔ་དང་ལྡན་ན་ནི་སེམས་ཅན་དམྱལ་བར་སྡུག་བསྔལ་སྦྱངས་ཏེ་ཐམས་ཅད་མཁྱེན་པའི་ཡེ་ཤེས་མི་ཆགས་པ་འདི་དང་མི་འབྲལ་བར་འགྱུར་ན། བཅོམ་ལྡན་འདས།<line/>
བདག་ཅག་ནི་བསམ་པའི་རྒྱུད་ཚིག་པ། དབང་པོ་ཉམས་པ། ཐམས་ཅད་མཁྱེན་པའི་ཡེ་ཤེས་ཀྱི་སྨོད་མ་ལགས་པར་གྱུར་ན་ད་ཇི་ལྟར་བགྱི། བཅོམ་ལྡན་འདས། འདི་ལྟ་<line/>
སྟེ༑ དཔེར་ན། སྐྱེས་བུ་གུམ་སྟེ་དུས་འདས་པར་གྱུར་ན་གཉེན་རྣམས་ཀྱིས་ཉེ་བར་འཚོ་བར་མི་འགྱུར་བ་དེ་བཞིན་དུ། བཅོམ་ལྡན་འདས། ཉན་ཐོས་ཀྱི་ཐེག་པ་ལ་མོས་<line/>
ན་ལྷ་དང༌། འཇིག་རྟེན་དུ་བཅས་པ་ལ་སྨན་མི་ཐོགས་སོ། །བཅོམ་ལྡན་འདས། འདི་ལྟ་སྟེ། དཔེར་ན། ས་ཆེན་པོ་འདི་རྐང་གཉིས་པ་དང༌། རྐང་བཞི་པ་རྣམས་ལ་སྨན་<line/>
འདོགས་པར་གྱུར་བ་དེ་བཞིན་དུ། བཅོམ་ལྡན་འདས། གང་དག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་པ་དེ་དག་ནི་ལྷ་དང་བཅས་<line/>
པའི་འཇིག་རྟེན་ལ་སྨན་འདོགས་པར་གྱུར་པའོ།། །།བམ་པོ་གསུམ་པ། གཏམ་འདི་བརྗོད་པའི་རྗེས་ལ་རྒྱལ་པོ་མ་སྐྱེས་དགྲ་དཔུང་གི་ཚོགས་ཡན་ལག་བཞི་པ་<line/>
དང་བཅས་ཏེ་བཅོམ་ལྡན་འདས་ག་ལ་བ་དེར་སོང་ནས་ཕྱིན་པ་དང༌། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བཙལ་ཏེ། ལན་གསུམ་བསྐོར་ནས་ཕྱོགས་གཅིག་ཏུ་འདུག་<line/>
</page>
<page index="71" id="358A">༄༅། །གོ་༑ཕྱོགས་གཅིག་ཏུ་འདུག་ནས་རྒྱལ་པོ་མ་སྐྱེས་དགྲས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་<line/>
ལ་འདི་སྐད་ཅེས་གསོལ་ཏོ། །བཅོམ་ལྡན་འདས། སེམས་ཅན་རྣམས་ཅི་ལ་གནས། ཅིའི་མཐུས་ན་སྡིག་པའི་ལས་མངོན་པར་རྩོམ་ཞིང་བགྱིད་པར་འགྱུར། དེ་སྐད་ཅེས་<line/>
གསོལ་པ་དང༌། བཅོམ་ལྡན་འདས་ཀྱིས་རྒྱལ་པོ་མ་སྐྱེས་དགྲ་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ། སེམས་ཅན་རྣམས་ནི་བདག་དང༌། སེམས་ཅན་དང༌། སྲོག་<line/>
དང༑ གང་ཟག་ལ་གནས་སོ། །རྒྱལ་པོ་ཆེན་པོ། སེམས་ཅན་རྣམས་ནི་འཇིག་ཚོགས་སུ་ལྟ་བ་ལ་བརྟེན་ཅིང་ཕྱིན་ཅི་ལོག་ཏུ་མངོན་དུ་གྱུར་པ་ལ་གནས་ནས་སྡིག་པའི་ལས་<line/>
མངོན་པར་རྩོམ་ཞིང་བྱེད་པར་འགྱུར་རོ། །གསོལ་པ། བཅོམ་ལྡན་འདས། འཇིགས་ཚོགས་སུ་ལྟ་བའི་རྩ་བ་གང་ལགས། བཀའ་སྩལ་པ། རྒྱལ་པོ་ཆེན་པོ། འཇིག་<line/>
ཚོགས་སུ་ལྟ་བ་ནི་མ་རིག་པའི་རྩ་བ་ལས་བྱུང་ངོ༌། །གསོལ་པ། བཅོམ་ལྡན་འདས། མ་རིག་པའི་རྩ་བ་གང་ལགས། བཀའ་སྩལ་པ། རྒྱལ་པོ་ཆེན་པོ། མ་རིག་པ་ནི་ཚུལ་<line/>
བཞིན་ཡིད་ལ་མི་བྱེད་པ་ལས་བྱུང་ངོ༌། །གསོལ་པ། བཅོམ་ལྡན་འདས། ཚུལ་བཞིན་ཡིད་ལ་མི་བགྱིད་པའི་རྩ་བ་གང་ལགས། བཀའ་སྩལ་པ། རྒྱལ་པོ་ཆེན་པོ། ཚུལ་བཞིན་<line/>
</page>
<page index="72" id="358B">ཡིད་ལ་མི་བྱེད་པ་ནི་མེད་པ་ལ་སྒྲོ་འདོགས་པའི་རྩ་བ་ལས་བྱུང་ངོ༌། །གསོལ་པ། བཅོམ་ལྡན་འདས། མ་མཆིས་པ་ལ་སྒྲོ་འདོགས་པ་ཞེས་བགྱི་བ་ཅི་ལགས། བཀའ་སྩལ་པ།<line/>
རྒྱལ་པོ་ཆེན་པོ། མེད་པ་ལ་སྒྲོ་འདོགས་པ་ཞེས་བྱ་བ་ནི། མ་བྱུང་བ་ལ་ཡོངས་སུ་རྟོག་པའི་ཚིག་བླ་དྭགས་སོ། །གསོལ་པ། བཅོམ་ལྡན་འདས། མ་བྱུང་བ་ལ་ཡོངས་སུ་རྟོག་པ་ཞེས་<line/>
བགྱི་བའི་རྩ་བ་གང་ལགས། བཀའ་སྩལ་པ། རྒྱལ་པོ་ཆེན་པོ། མ་བྱུང་བ་ལ་ཡོངས་སུ་རྟོག་པ་ཞེས་བྱ་བ་ནི་འདུས་ཏེ་མ་བྱུང་བའི་ཚིག་བླ་དྭགས་སོ། །གསོལ་པ། བཅོམ་ལྡན་འདས་<line/>
འདུས་ཏེ་མ་བྱུང་བ་ཞེས་བགྱི་བ་ཅི་ལགས། བཀའ་སྩལ་པ། རྒྱལ་པོ་ཆེན་པོ། འདུས་ཏེ་མ་བྱུང་བ་ཞེས་བྱ་བ་ནི་གང་གི་ཕྱིར་མ་སྐྱེས་མ་བྱུང་བས་དེའི་ཕྱིར་འདུས་ཏེ་མ་བྱུང་བ་ཞེས་<line/>
བྱའོ༑ ༑གསོལ་པ། བཅོམ་ལྡན་འདས། གང་མི་འབྱུང་བ་དེ་ཅི་ཞིག་བགྲང་འཚལ། བཀའ་སྩལ་པ། གང་མི་འབྱུང་བ་དེ་ལ་བགྲང་བ་ཅུང་ཟད་ཀྱང་མེད་དོ། །གསོལ་པ། བཅོམ་<line/>
ལྡན་འདས། འགྱོད་པ་ཅི་ལ་དམིགས་པ་ལགས། བཀའ་སྩལ་པ། རྒྱལ་པོ་ཆེན་པོ། འགྱོད་པ་ནི་ཐེ་ཚོམ་ལ་དམིགས་པའོ། །གསོལ་པ། བཅོམ་ལྡན་འདས། ཐེ་ཚོམ་ཞེས་བགྱི་<line/>
བ་ཅི་ལགས། བཀའ་སྩལ་པ། རྒྱལ་པོ་ཆེན་པོ། ཐེ་ཚོམ་ཞེས་བྱ་བ་ནི་གང་འཕགས་པ་ཡང་དག་པར་སྨྲ་བ་དག་གིས་བཤད་པ་ལ་ཐེ་ཚོམ་ཟ་བ་སྟེ། དེ་ནི་ཐེ་ཚོམ་ཞེས་བྱའོ། །གསོལ་<line/>
</page>
<page index="73" id="359A">༄༅། །པ༑ བཅོམ་ལྡན་འདས། འཕགས་པ་གང་ལགས། ཡང་དག་པར་སྨྲ་བ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་<line/>
པོ༑ རྡུལ་དང༌། ལྟ་བ་ཐམས་ཅད་དང་བྲལ་བའི་ཕྱིར་འཕགས་པ་ཞེས་བྱའོ། །རྒྱལ་པོ་ཆེན་པོ། གང་དག་གིས་ཆོས་ཐམས་ཅད་འདུས་ཏེ་བྱུང་བ་མ་ཡིན་པར་རྟོགས་པ་ནི་ཡང་དག་<line/>
པར་སྨྲ་བ་ཞེས་བྱའོ། །དེ་སྐད་ཅེས་བཀའ་སྩལ་ནས། བཅོམ་ལྡན་འདས་ལ་རྒྱལ་པོ་མ་སྐྱེས་དགྲས་འདི་སྐད་ཅེས་གསོལ་ཏོ། །བཅོམ་ལྡན་འདས། འཇིག་རྟེན་གནས་པ་ནི་བདག་<line/>
གི་བསམ་པའི་རྒྱུད་ཀྱི་ཉོན་མོངས་པས་བསྒྲིབས་པ་སྟེ། དེ་ནི་འཕགས་པ་ཡང་དག་པར་སྨྲ་བ་དག་གིས་བཤད་པ་ལ་ཡིད་མ་ཆེས་ནས་སྡིག་པའི་ལས་རྣམ་པ་དུ་མ་དག་རྩོལ་<line/>
ཞིང་བགྱིད་པ་དེ་ནི། བཅོམ་ལྡན་འདས། ངོ་མཚར་ཏོ། །དེ་ནི། བདེ་བར་གཤེགས་པ། རྨད་དུ་གྱུར་པའོ། །བཅོམ་ལྡན་འདས། བདག་གིས་ཀྱང་སྡིག་པའི་གྲོགས་པོའི་དབང་དུ་མཆིས་<line/>
པ་དང༌། རྒྱལ་སྲིད་དང༌། ལོངས་སྤྱོད་དང༌། དབང་དང༌། ནོར་གྱིས་རྒྱགས་ཤིང་དྲེགས་པས་ཕས་མ་ནོངས་པར་སྲོག་བཀུམ་ནས། བཅོམ་ལྡན་འདས། བདག་ནི་ཐེ་ཚོམ་དེ་<line/>
མེད་པར་བསལ་མི་ནུས་ཏེ། ཟས་འཚལ་བ་དང༌། སྐོམ་འཚལ་བ་དང༌། རྩེ་བ་དང༌། དགའ་བར་བགྱིད་པ་དང༌། ཡོངས་སུ་སྤྱོད་པ་དང༌། དོན་སྒྲུབ་ཅིང་མཆིས་པ་དང༌། སླས་<line/>
</page>
<page index="74" id="359B">གྱི་ནང་དུ་མཆིས་པ་དང༌། གཅིག་པུ་མཆིས་པ་དང༌། འགྲོ་བ་མང་པོའི་ནང་དུ་མཆིས་པ་དང༌། ནུབ་མོ་དང༌། གདུགས་ལའང་ཐེ་ཚོམ་དེ་བསལ་མི་ནུས་ནས། བཅོམ་ལྡན་འདས།<line/>
བདག་ནི་གཡར་ཟས་ཀྱི་རོའང་མི་བྲོ། བཅོམ་ལྡན་འདས། བདག་ནི་ཕྱག་ལ་སྐོམ་པར་ཡང་མི་འགྱུར། བཅོམ་ལྡན་འདས། བདག་ནི་གཉིད་ཀྱང་མི་མཆི། བཅོམ་ལྡན་འདས། བདག་<line/>
ནི་མདངས་གསལ་བའང་མ་མཆིས། བཅོམ་ལྡན་འདས། བདག་ནི་རྟག་ཏུ་རྒྱུན་མི་འཆད་པར་སྐྲག་པ་འབྱུང་ཞིང་མཇུག་ཏུ་བདག་སེམས་ཅན་དམྱལ་བ་བར་འགྱུར་བའང་སེམས་ཏེ་།<line/>
བཅོམ་ལྡན་འདས། ཁྱོད་ནི་འཇིག་རྟེན་ལོང་བར་གྱུར་པའི་ནི་མིག །ཆབ་ཀྱིས་དེད་པ་རྣམས་ཀྱི་ནི་འདྲེན་པ། རྒལ་འཚལ་བ་རྣམས་ཀྱི་ནི་ཟམ་པ། སྡུག་བསྔལ་བ་རྣམས་ལ་ནི་བདེ་བ་སྩོལ་<line/>
བ༑ དབུལ་པོ་རྣམས་ཀྱི་ནི་གཏེར། ལམ་ངན་པར་ཞུགས་པ་རྣམས་ལ་ནི་ལམ་སྟོན་པ། ཐུགས་རྗེ་ཆེ་པ། ཐུགས་མི་སྐྱོ་བ། སེམས་ཅན་ཐམས་ཅད་ལ་སྙོམས་པར་དགོངས་པ།<line/>
ཤིན་ཏུ་བྱམས་པ། བརྟན་པ། བདེ་བ་དང༌། སྡུག་བསྔལ་བས་མི་བསྐྱོད་པ་ལགས་ཏེ། བཅོམ་ལྡན་འདས་ཀྱིས་ནི་སེམས་ཅན་གང་ཡང་མ་བཏང་ན། བཅོམ་ལྡན་འདས། བདག་<line/>
འཇིགས་པ་ལ་མི་འཇིགས་པ་སྩོལ་ཅིག །མགོན་མ་མཆིས་པའི་མགོན་དུ་གྱུར་ཅིག །སྐྱབས་མ་མཆིས་པའི་སྐྱབས་སུ་གྱུར་ཅིག །ལོང་བའི་ནི་མིག་ཏུ་གྱུར་ཅིག །བདག་ཆབ་<line/>
</page>
<page index="75" id="360A">༄༅། །ཀྱིས་འཚལ་བ་ལ་ནི་ཕྱག་གིས་དྲང་བར་མཛོད་ཅིག །བཅོམ་ལྡན་འདས། བདག་མནར་མ་མཆིས་པའི་འཇིགས་པ་དང༌། སྐྲག་པ་ཆེན་པོར་ལྟུང་བ་<line/>
ལ༑ ཅི་ནས་ཀྱང་ཐེ་ཚོམ་དེ་བསལ་ནས་ཀུན་ཏུ་དཀྲིས་པ་མ་མཆིས་པར་འགུམ་པའི་དུས་བགྱིད་པ་དང༌། བདག་གི་སུག་ལས་དེའང་མྱོང་བ་ཆུང་ངུ་འགྱུར་བ་དེ་ལྟ་དེ་ལྟར་ཆོས་<line/>
བཤད་དུ་གསོལ། དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ཀྱེ་མའོ་རྒྱལ་པོ་མ་སྐྱེས་དགྲ་འདི་ནི་སྲེད་པ་ལ་སྤྱོད་པ། ཆོས་ཟབ་མོ་ལ་དད་པ་ཡིན་གྱི། འཇམ་དཔལ་གཞོན་<line/>
ནུར་གྱུར་པ་མ་གཏོགས་པ་གཞན་སུས་ཀྱང་འདིའི་ཐེ་ཚོམ་ལྷག་མ་མ་ལུས་པར་སེལ་མི་ནུས་སྙམ་དགོངས་སོ། །དེ་ནས་སངས་རྒྱས་ཀྱི་མཐུས་ཚེ་དང་ལྡན་པ་ཤཱ་རིའི་བུས་རྒྱལ་<line/>
པོ་མ་སྐྱེས་དགྲ་ལ་འདི་སྐད་ཅེས་སྨྲས་སོ། །རྒྱལ་པོ་ཆེན་པོ། འཇམ་དཔལ་གཞོན་ནུར་གྱུར་པ་སང་བཤོས་ལ་སྤྱན་དྲོངས་ཤིག་དང༌། དེས་ཁྱོད་ཀྱི་ཐེ་ཚོམ་ངན་པ་དེའང་<line/>
བསལ་བར་འགྱུར། ཁྱིམ་ཡང་སྤྱད་པར་འགྱུར། ཁྱོད་ཀྱི་ནང་གི་འགྲོ་བ་དེ་ཐམས་ཅད་ཀྱིས་ཀྱང་དགེ་བའི་རྩ་བ་བསྐྱེད་པར་འགྱུར། རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་<line/>
ཡང་སེམས་ཅན་ཚད་མེད་པ་དག་གི་དོན་བྱས་པར་འགྱུར་རོ། །དེ་ནས་འཇམ་དཔལ་གཞོན་ནུར་གྱུར་པ་ལ་རྒྱལ་པོ་མ་སྐྱེས་དགྲས་འདི་སྐད་ཅེས་གསོལ་ཏོ། །འཇམ་དཔལ་<line/>
</page>
<page index="76" id="360B">གཞོན་ནུར་གྱུར་པ། བདག་ལ་ཐུགས་བརྩེ་བའི་སླད་དུ་སང་བཤོས་ལ་གཤེགས་པར་དགོངས་ཤིག །དེ་སྐད་ཅེས་གསོལ་པ་དང༌། འཇམ་དཔལ་གཞོན་ནུར་གྱུར་པས་རྒྱལ་པོ་མ་སྐྱེས་<line/>
དགྲ་ལ་འདི་སྐད་ཅེས་སྨྲས་སོ། །རྒྱལ་པོ་ཆེན་པོ། བྱས་པ་དང༌། མཆོད་པས་ཆོག་གི །འདི་ལྟ་སྟེ། ལེགས་པར་གསུངས་པའི་ཆོས་འདུལ་བ་ལ་གོས་ལེན་པའམ། ལྷུང་བཟེད་ལེན་<line/>
པའམ། ཟས་ལེན་པ་དེ་ནི་ཐུགས་བརྩེ་བ་མ་ཡིན་གྱི། རྒྱལ་པོ་ཆེན་པོ། ཁྱོད་གང་གི་ཚེ་ཟབ་མོའི་དོན་དམ་པ་བདག་མེད་པ་ལ་ཐེ་ཚོམ་མེད་པའམ། ནེམ་ནུར་མེད་པར་གྱུར་ན། དེ་ལྟ་<line/>
བུ་ནི་ཁྱོད་ལ་ཐུགས་བརྩེ་བར་བྱས་པ་མ་ཡིན་ནོ། །རྒྱལ་པོ་ཆེན་པོ། གང་གི་ཚེ་ཁྱོད་ཆོས་གང་ལའང་རྟོག་པར་ཡང་མ་གྱུར། རྣམ་པར་རྟོག་པར་ཡང་མ་གྱུར་ན་དེ་ལྟ་བུ་ནི་ཁྱོད་ལ་<line/>
ཐུགས་བརྩེ་བར་བྱས་པ་ཡིན་ནོ། །རྒྱལ་པོ་ཆེན་པོ། གང་གི་ཚེ་ན་ཁྱོད་སེམས་འདས་པ་དང༌། མ་འོངས་པ་དང༌། ད་ལྟར་དུ་རྟོག་པའང་མེད། རྣམ་པར་རྟོག་པ་མེད་ན་དེ་ལྟ་བུ་ནི་<line/>
ཁྱོད་ལ་ཐུགས་བརྩེ་བར་བྱས་པ་ཡིན་ནོ། །རྒྱལ་པོ་ཆེན་པོ། གང་གི་ཚེ་ན། ཁྱོད་ལྟ་བ་ཆུང་ངུའང་སྐྱེད་པར་ཡང་མི་བྱེད། འགོག་པར་ཡང་མི་བྱེད་ན་དེ་ལྟ་བུ་ནི་ཁྱོད་ལ་ཐུགས་བརྩེ་<line/>
བར་བྱས་པ་ཡིན་ནོ། །དེ་སྐད་ཅེས་སྨྲས་པ་དང༌། འཇམ་དཔལ་གཞོན་ནུར་གྱུར་པ་ལ་རྒྱལ་པོ་མ་སྐྱེས་དགྲས་འདི་སྐད་ཅེས་གསོལ་ཏོ། །འཇམ་དཔལ། ཆོས་ཀྱི་ཆོས་ཉིད་ནི་དེ་ལྟ་ལགས་<line/>
</page>
<page index="77" id="361A">༄༅། །མོད་ཀྱི། འོན་ཀྱང་བདག་ལ་ཐུགས་བརྩེ་བའི་སླད་དུ་སང་འཁོར་དང་བཅས་ཏེ། བདག་གི་མཆིས་བྲང་དུ་བཤོས་ལ་གཤེགས་ཤིག །དེ་སྐད་<line/>
ཅེས་གསོལ་པ་དང༌། འཇམ་དཔལ་གཞོན་ནུར་གྱུར་པས་རྒྱལ་པོ་མ་སྐྱེས་དགྲ་ལ་འདི་སྐད་ཅེས་སྨྲས་སོ། །རྒྱལ་པོ་ཆེན་པོ། འདི་ལྟ་སྟེ། ལེགས་པར་གསུངས་པའི་ཆོས་<line/>
འདུལ་བ་ལ་ནི་གོས་ལེན་པའམ། ལྷུང་བཟེད་ལེན་པའམ། ཟས་ལེན་པ་དེ་ཐུགས་བརྩེ་བ་མ་ཡིན་གྱི། རྒྱལ་པོ་ཆེན་པོ། གང་གི་ཚེ་ན་ཁྱོད་བདག་ཏུ་མི་འཛིན། སེམས་ཅན་<line/>
དུ་མི་འཛིན། སྲོག་ཏུ་མི་འཛིན། གང་ཟག་ཏུ་མི་འཛིན་པ་དེའི་ཚེ། ཁྱོད་ལ་ཐུགས་བརྩེ་བར་བྱས་པ་ཡིན་ནོ། །རྒྱལ་པོ་ཆེན་པོ། གང་གི་ཚེ་ན་ཁྱོད་བདག་ཏུ་བཟུང་བ་དང༌། གཞན་<line/>
དུ་བཟུང་བ་མི་འཛིན་པར་གྱུར་ན་དེ་ལྟ་བུ་ནི་ཁྱོད་ལ་ཐུགས་བརྩེ་བར་བྱས་པ་ཡིན་ནོ། །རྒྱལ་པོ་ཆེན་པོ། གང་གི་ཚེ་ན་ཁྱོད་སེམས་སུ་མི་འཛིན། དམིགས་པར་མི་འཛིན། ཕུང་<line/>
པོར་མི་འཛིན། ཁམས་སུ་མི་འཛིན། སྐྱེ་མཆེད་དུ་མི་འཛིན། ནང་དུ་མི་འཛིན། ཕྱིར་མི་འཛིན། ཁམས་གསུམ་དུ་མི་འཛིན། ཁམས་གསུམ་ལས་འདས་པར་མི་འཛིན།<line/>
དགེ་བར་མི་འཛིན། མི་དགེ་བར་མི་འཛིན། ཁ་ན་མ་ཐོ་དང་བཅས་པར་མི་འཛིན། ཁ་ན་མ་ཐོ་བ་མེད་པར་མི་འཛིན། འཇིག་རྟེན་པར་མི་འཛིན། འཇིག་རྟེན་ལས་འདས་<line/>
</page>
<page index="78" id="361B">པར་མི་འཛིན། ཟག་པ་དང་བཅས་པར་མི་འཛིན། ཟག་པ་མེད་པར་མི་འཛིན། འདུས་བྱས་སུ་མི་འཛིན། འདུས་མ་བྱས་སུ་མི་འཛིན། ཉོན་མོངས་པར་མི་འཛིན། རྣམ་པར་བྱང་<line/>
བར་མི་འཛིན། འཁོར་བར་མི་འཛིན། མྱ་ངན་ལས་འདས་པར་མི་འཛིན་ན་དེ་ལྟ་བུ་ནི་ཁྱོད་ལ་ཐུགས་བརྩེ་བར་བྱས་པ་ཡིན་ནོ། །དེ་ནས་འཇམ་དཔལ་གཞོན་ནུར་གྱུར་པ་ལ་རྒྱལ་པོ་<line/>
མ་སྐྱེས་དགྲས་འདི་སྐད་ཅེས་གསོལ་ཏོ། །འཇམ་དཔལ། བདག་ལ་ཐུགས་བརྩེ་བའི་སླད་དུ་དགོངས་སུ་གསོལ། འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། འདི་ལྟ་སྟེ། ཆོས་<line/>
གང་ལའང་མངོན་པར་ཆགས་པའམ། ཡོངས་སུ་ལེན་པ་དེ་ནི་ཕན་པའམ། བདེ་བ་མ་ཡིན་ནོ། །རྒྱལ་པོ་ཆེན་པོ། གང་དུའང་གཡོ་བའམ། སེམས་པ་ནི་ཕན་པའམ། བདེ་བ་མ་<line/>
ཡིན་གྱི། གང་གཡོ་བ་དང༌། སེམས་ཡོངས་སུ་འཛིན་ཅིང་མངོན་པར་ཆགས་པ་སྤོང་བ་དེ་ནི་ཕན་པ་དང༌། བདེ་བའོ། །རྒྱལ་པོ་ཆེན་པོ། གང་མི་འཁྲུག་པ་དེ་ནི་ཕན་པ་དང༌། བདེ་བའོ། །<line/>
རྒྱལ་པོ་ཆེན་པོ། གང་སླར་འཁྲུག་པ་དེ་ནི་ཕན་པ་དང༌། བདེ་བ་མ་ཡིན་ནོ། །རྒྱལ་པོ་ཆེན་པོ། གང་མཐར་གཏུགས་པ་དེ་ནི་ཕན་པ་དང༌། བདེ་བའོ། །གང་སླར་ཡང་བྱ་བར་འགྱུར་བ་དེ་<line/>
ནི་ཕན་པ་དང༌། བདེ་བ་མ་ཡིན་ནོ། །དེ་སྐད་ཅེས་སྨྲས་པ་དང༌། འཇམ་དཔལ་གཞོན་ནུར་གྱུར་པ་ལ་རྒྱལ་པོ་མ་སྐྱེས་དགྲས་འདི་སྐད་ཅེས་གསོལ་ཏོ། །འཇམ་དཔལ། གང་འགྱུར་<line/>
</page>
<page index="79" id="362A">༄༅། །བ་མ་མཆིས་པའི་ཆོས་དེ་གང་ལགས། སྨྲས་པ། རྒྱལ་པོ་ཆེན་པོ། སྟོང་པ་ཉིད་ནི་བྱ་བའང་མེད། འགྱུར་བའང་མེད་དོ། །དེ་བཞིན་དུ་མཚན་མ་<line/>
མེད་པ་དང༌། སྨོན་པ་མེད་པ་དང༌། མངོན་པར་འདུ་མི་བྱེད་པ་ནི་བྱ་བའང་མེད། འགྱུར་བའང་མེད་དོ། །རྒྱལ་པོ་ཆེན་པོ། ཇི་སྲིད་དུ་ལུས་དང༌། ངག་དང༌། ཡིད་ཀྱིས་མངོན་<line/>
པར་འདུ་བྱ་བ་མེད་པ་དེ་སྲིད་དུ་བྱ་བའང་མེད། འགྱུར་བའང་མེད་དོ། །རྒྱལ་པོ་ཆེན་པོ། གང་གི་ཚེ་ལུས་དང༌། ངག་དང༌། ཡིད་ཀྱིས་མི་བྱ། མངོན་པར་མི་བྱ་བ་དེ་ལ་ནི་<line/>
བྱ་བའང་མེད། འགྱུར་བའང་མེད་དོ། །རྒྱལ་པོ་ཆེན་པོ། དེ་བས་ན་ཆོས་ཐམས་ཅད་ནི་མངོན་པར་འདུ་མི་བྱེད་པའི་མཚན་ཉིད་དེ། གང་མངོན་པར་འདུ་མི་བྱེད་པ་དེའང་དེའི་<line/>
མཚན་ཉིད་མ་ཡིན་ནོ། །གསོལ་པ། འཇམ་དཔལ། ཇི་ལྟར་ན་མངོན་པར་འདུས་བྱས་པ་ལ་མངོན་པར་འདུས་མ་བྱས་པར་མོས་པ་ལགས། སྨྲས་པ། རྒྱལ་པོ་ཆེན་པོ། གང་<line/>
གི་ཚེ་ན་འདས་པ་ལ་ཟད་པར་མི་སེམས། མ་འོངས་པ་ལ་མ་ཕྱིན་པར་མི་འདོད། ད་ལྟར་ལ་མི་རྟོག་པའི་ཕྱིར་ཐོག་མ་ནས་མ་སྐྱེས་པར་མོས་ཤིང་ལྷག་པར་ཡང་མི་བྱེད། བྲི་<line/>
བར་ཡང་མི་བྱེད་པ་དེ་ཙམ་བགྱིས་ན། རྒྱལ་པོ་ཆེན་པོ། མངོན་པར་འདུ་བྱེད་པ་ལ་མངོན་པར་འདུ་མི་བྱེད་པར་མོས་པ་ཡིན་ནོ། །གསོལ་པ། འཇམ་དཔལ། ཇི་ལྟར་ན་ཉོན་<line/>
</page>
<page index="80" id="362B">མོངས་པ་དང་ལམ་འགྲོགས་པར་འགྱུར། སྨྲས་པ། རྒྱལ་པོ་ཆེན་པོ། དེ་ཇི་སྙམ་དུ་སེམས། ཉི་མའི་འོད་ཟེར་མུན་པ་དང་ལྷན་ཅིག་ཏུ་གནས་སམ། གསོལ་པ། འཇམ་དཔལ། དེ་ནི་མ་<line/>
ལགས་སོ། །དེ་ཅིའི་སླད་དུ་ཞེ་ན། མུན་པ་ནི་གདུགས་ཀྱི་འོད་ཟེར་གྱིས་བསལ་བར་འགྱུར་རོ། །སྨྲས་པ། རྒྱལ་པོ་ཆེན་པོ། འོ་ན་ཅི་མུན་པ་དེ་ཕུང་པོའམ། ཕྱོགས་སུ་འགྲོ་བར་འགྱུར་<line/>
རམ༑ གསོལ་པ། འཇམ་དཔལ། དེ་མ་ལགས་སོ། །སྨྲས་པ། རྒྱལ་པོ་ཆེན་པོ། དེ་བཞིན་དུ་ལམ་གྱི་ཡེ་ཤེས་སྐྱེས་ན་ཉོན་མོངས་པ་རྣམས་མི་འབྱུང་བར་འགྱུར་<line/>
གྱི༑ ཉོན་མོངས་པ་རྣམས་ཕུང་པོར་ཡང་མི་འགྱུར། ཡུལ་ནའང་མི་གནས། ཕྱོགས་ནའང་མི་གནས་ཏེ། རྒྱལ་པོ་ཆེན་པོ། ཉོན་མོངས་པ་མཉམ་པ་ཉིད་ཀྱི་ཕྱིར་ལམ་མཉམ་<line/>
པ་ཉིད་དོ། །ལམ་མཉམ་པ་ཉིད་ཀྱི་ཕྱིར་ཉོན་མོངས་པ་མཉམ་པ་ཉིད་དོ། །ཉོན་མོངས་པ་མཉམ་པ་ཉིད་ཀྱི་ཕྱིར་ཆོས་ཐམས་ཅད་མཉམ་པ་ཉིད་དེ། རྒྱལ་པོ་ཆེན་པོ། གང་དག་གིས་<line/>
དེ་ལྟར་རྟོགས་པ་ནི་ཉོན་མོངས་པ་ཉིད་དེ་དག་གི་ལམ་ཡིན་ནོ། །དེ་ཅིའི་ཕྱིར་ཞེ་ན། དེ་ལྟར་ཉོན་མོངས་པ་ཚོལ་བའི་ཕྱིར་ཉོན་མོངས་པ་མི་འབྱུང་བར་འགྱུར་རོ། །ཡང་གང་ཉོན་མོངས་<line/>
པ་ཚོལ་བ་དེ་ནི་ལམ་ཡིན་ནོ། །རྒྱལ་པོས་གསོལ་པ། འཇམ་དཔལ། ཇི་ལྟར་ན་ཉོན་མོངས་པ་བཙལ་ན་ཉོན་མོངས་པ་ཉིད་ལམ་ལགས། འཇམ་དཔལ་གྱིས་སྨྲས་པ། རྒྱལ་པོ་<line/>
</page>
<page index="81" id="363A">༄༅། །ཆེན་པོ། གང་གི་ཚེ་ན་ཉོན་མོངས་པ་ཚོལ་བས་གཉིས་སུ་སེམས་མི་འགྲོ་བ་དེ་ལྟ་བུ་ནི་ཉོན་མོངས་པ་དག་བཙལ་ན་ཉོན་མོངས་པ་ཉིད་ལམ་ཡིན་ཏེ། རྒྱལ་<line/>
པོ་ཆེན་པོ། དེ་ལྟར་ན་ཉོན་མོངས་པ་ཉིད་ལམ་ཡིན་ནོ། །གསོལ་པ། འཇམ་དཔལ། ཇི་ལྟར་ན་ལམ་སྒོམ་པ་ལགས། སྨྲས་པ། རྒྱལ་པོ་ཆེན་པོ། ཆོས་ཐམས་ཅད་སྒོམ་པ་ནི་<line/>
ལམ་སྒོམ་པ་ཡིན་ནོ། །གསོལ་པ། འཇམ་དཔལ། དེ་ལྟར་ལམ་བསྒོམས་ན་གར་མཆི་བར་འགྱུར། སྨྲས་པ། རྒྱལ་པོ་ཆེན་པོ། དེ་ལྟར་ལམ་བསྒོམས་ན་གར་ཡང་མི་འགྲོ་བར་<line/>
འགྱུར་རོ། །རྒྱལ་པོས་གསོལ་པ། འཇམ་དཔལ། ལམ་ནི་མྱ་ངན་ལས་འདའ་བར་མཆི་བ་མ་ལགས་སམ། འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། ཅི་མྱ་ངན་ལས་<line/>
འདའ་བ་ལ་ཆོས་གང་གིའང་ལམ་ཡོད་དམ། གསོལ་པ། འཇམ་དཔལ། དེ་མ་ལགས་སོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། དེ་ལྟ་བས་ན་འཕགས་པ་རྣམས་ཀྱི་<line/>
ལམ་བསྒོམ་པ་ནི་འགྲོ་བས་འགྲོ་བར་བྱ་བ་མ་ཡིན་ནོ། །གསོལ་པ། འཇམ་དཔལ། གང་ལ་གནས་ན་འཕགས་པ་དག་ལམ་སྒོམ་པ་ལགས། སྨྲས་པ། རྒྱལ་པོ་ཆེན་པོ། གནས་<line/>
མེད་པ་ལ་གནས་ན་འཕགས་པ་དག་ལམ་སྒོམ་པ་ཡིན་ནོ། །གསོལ་པ། འཇམ་དཔལ། ཚུལ་ཁྲིམས་དང༌། ཤེས་རབ་དང༌། ཏིང་ངེ་འཛིན་ལ་གནས་ན་འཕགས་པ་དག་ལམ་སྒོམ་<line/>
</page>
<page index="82" id="363B">པ་མ་ལགས་སམ། སྨྲས་པ། རྒྱལ་པོ་ཆེན་པོ། འཕགས་པ་རྣམས་ཀྱི་ཚུལ་ཁྲིམས་ནི་མངོན་པར་འདུ་མི་བྱེད་པའི་མཚན་ཉིད་དོ། །རྒྱལ་པོ་ཆེན་པོ། འཕགས་པ་རྣམས་ཀྱི་ཏིང་ངེ་འཛིན་<line/>
ནི་རྣམ་པར་མི་རྟོག་པའི་མཚན་ཉིད་དོ། །རྒྱལ་པོ་ཆེན་པོ། འཕགས་པ་རྣམས་ཀྱི་ཤེས་རབ་ནི་མ་སྤྲོས་པའི་མཚན་ཉིད་དོ། །རྒྱལ་པོ་ཆེན་པོ། དེ་ཇི་སྙམ་དུ་སེམས། མངོན་པར་འདུ་མི་བྱེད་<line/>
པའམ། མ་སྤྲོས་པ་ལ་གནས་ནུས་སམ། གསོལ་པ། འཇམ་དཔལ། དེ་མ་ལགས་སོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ་རྣམ་གྲངས་དེས་ཀྱང་འདི་ལྟར་རིག་པར་བྱ་སྟེ།<line/>
འཕགས་པ་དག་ནི་གནས་མེད་པ་ལ་གནས་ཏེ་ལམ་སྒོམ་མོ། །གསོལ་པ། འཇམ་དཔལ། ཇི་ལྟར་ན་རིགས་ཀྱི་བུའམ། རིགས་ཀྱི་བུ་མོ་ལམ་ལ་ཞུགས་པ་ལགས། སྨྲས་པ། རྒྱལ་པོ་<line/>
ཆེན་པོ། ནམ་ཚོལ་བ་ན་ཆོས་གང་ཡང་མ་དམིགས་ཏེ། རྟག་པའམ། མི་རྟག་པའམ། ཆོས་གང་ཡང་སྡུག་པའམ། མི་སྡུག་བའམ། བདེ་བའམ། སྡུག་བསྔལ་བའམ། བདག་ཡོད་<line/>
པའམ། བདག་མེད་པའམ། ཡང་གང་འཁོར་བའམ། མྱ་ངན་ལས་འདའ་བའི་ཆོས་གང་ཡང་མ་དམིགས་ཏེ། དེ་ལྟར་ཞུགས་ན། རྒྱལ་པོ་ཆེན་པོ། ལམ་ལ་ཞུགས་པ་ཞེས་བྱའོ། །དེ་<line/>
ནས་འཇམ་དཔལ་གཞོན་ནུར་གྱུར་པ་ལ་རྒྱལ་པོ་མ་སྐྱེས་དགྲས་འདི་སྐད་ཅེས་གསོལ་ཏོ། །འཇམ་དཔལ། བདག་གི་འགྱོད་པ་ངན་པ་སྦྱང་བའི་སླད་དུ་སང་འཁོར་དང་བཅས་ཏེ་བཤོས་<line/>
</page>
<page index="83" id="364A">༄༅། །ལ་གཤེགས་ན་ལེགས་སོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། གང་མེད་པ་དེ་ནི་གཞར་ཡང་མེད་དོ། །མེད་པས་ཡོངས་སུ་གྲོལ་<line/>
བའང་མེད་དོ། །གང་ཡོངས་སུ་གྲོལ་བ་དེ་དག་ཀྱང་མེད་པས་ཡོངས་སུ་གྲོལ་ལོ། །མེད་པ་དེའང་གང་ལས་ཀྱང་ཡོངས་སུ་གྲོལ་བར་མི་འགྱུར་རོ། །དེ་ཅིའི་ཕྱིར་ཞེ་ན། རྒྱལ་པོ་<line/>
ཆེན་པོ། ཆོས་ཐམས་ཅད་ནི་རང་བཞིན་གྱིས་ཡོངས་སུ་གྲོལ་བའི་ཕྱིར་རོ། །དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་བ་ལ་འདི་སྐད་ཅེས་བཀའ་སྩལ་ཏོ། །<line/>
འཇམ་དཔལ། ཁྱོད་རྒྱལ་བོ་མ་སྐྱེས་དགྲའི་དེར་ཟན་ལ་སོང་ཞིག །དེ་ན་འདི་ལ་སོགས་ཏེ་འགྲོ་བ་མང་བོའི་དོན་དུ་འགྱུར་རོ། །དེ་སྐད་ཅེས་བཀའ་སྩལ་པ་དང༌། བཅོམ་ལྡན་འདས་<line/>
ལ་འཇམ་དཔལ་གཞོན་ནུར་གྱུར་པས་འདི་སྐད་ཅེས་གསོལ་ཏོ། །བཅོམ་ལྡན་འདས། བཀའ་བཞིན་འཚལ། བདག་ནི་དེ་བཞིན་གཤེགས་པའི་བཀའ་མི་གཅོག་གོ །དེ་ནས་<line/>
འཇམ་དཔལ་གཞོན་ནུར་གྱུར་པས་གནང་བར་རྒྱལ་བོ་མ་སྐྱེས་དགྲས་ཤེས་ནས། དགའ་མགུ་རངས། རབ་ཏུ་དགའ་ཞིང་དགའ་བ་དང༌། ཡིད་བདེ་བ་སྐྱེས་ནས་བཅོམ་ལྡན་<line/>
འདས་ཀྱི་ཞབས་ལ་མགོ་བོས་ཕྱག་བཙལ་ནས། འཇམ་དཔལ་གཞོན་ནུར་གྱུར་པ་དང༌། དགེ་སློང་གི་དགེ་འདུན་ཐམས་ཅད་ཀྱི་ཞབས་ལའང་མགོ་བོས་ཕྱག་བཙལ་ཏེ་སོང་ངོ༌།།<line/>
</page>
<page index="84" id="364B">དེ་ནས་ཚེ་དང་ལྡན་པ་ཤཱ་རིའི་བུ་ལ་རྒྱལ་པོ་མ་སྐྱེས་དགྲས་འདི་སྐད་ཅེས་སྨྲས་སོ། །བཙུན་པ་ཤཱ་རིའི་བུ། འཇམ་དཔལ་གཞོན་ནུར་གྱུར་པའི་གཡོག་ཇི་སྙེད་ཅིག་མཆིས། ཤཱ་རིའི་བུས་<line/>
སྨྲས་པ། རྒྱལ་པོ་ཆེན་པོ། བྱང་ཆུབ་སེམས་དཔའ་ལྔ་བརྒྱ་ཙམ་དག་དང་ཐབས་གཅིག་ཏུ་བཤོས་གསོལ་ལོ། །དེ་ནས་རྒྱལ་པོ་མ་སྐྱེས་དགྲས་རྒྱལ་པོའི་ཁབ་ཀྱི་གྲོང་ཁྱེར་ག་ལ་བ་<line/>
དང༑ བདག་གི་ཁང་པ་གང་ན་བར་སོང་སྟེ། དེ་ཉིད་ཀྱི་ནུབ་མོ་བཟའ་བ་དང༌། བཅའ་བ་དང༌། མྱང་བ་དང༌། བལྡག་བ་བཟང་ཞིང་མང་བ་སྦྱོར་དུ་བཅུག་གོ །ཟས་རོ་བརྒྱ་པའང་སྦྱོར་<line/>
དུ་བཅུག་གོ །བདག་གནས་པའི་ཁང་བར་ཡང་དར་གྱི་ལྡ་ལྡི་བྲེས་ཤིང་གདུགས་དང༌། རྒྱལ་མཚན་དང༌། བ་དན་གྱིས་ཀུན་ཏུ་བརྒྱན་ཏོ། །དར་གྱི་བླ་རེས་ཀྱང་བྲེས། སྤོས་ཤིན་ཏུ་སྙིང་<line/>
པོར་གྱུར་བས་ཀྱང་བདུག་ཏུ་བཅུག་གོ །གནས་ཁང་དེར་ཁྲི་གོས་དུ་མས་གཡོགས་པ། རིན་པོ་ཆེའི་རྣམ་པ་སྣ་ཚོགས་དུ་མས་སྤྲས་པ་ལྔ་བརྒྱའང་བཙུགས་སོ། །དེའི་ཕྱོགས་ཐམས་ཅད་<line/>
བྱི་དོར་ལེགས་པར་བྱས། ཞལ་ཞལ་ལེགས་པར་བྱུགས་ཤིང༌། བདུགས་པས་བདུགས་ནས་མེ་ཏོག་གི་སིལ་མས་ཀྱང་གང་བར་གཏོར་དུ་བཅུག་གོ །རྒྱལ་པོའི་ཁབ་ཀྱི་གྲོང་ཁྱེར་<line/>
ཆེན་པོའི་འཕོང་ས་དང༌། ལམ་གྱི་སུམ་མདོ་དང༌། འཕྲང་དང༌། ཚོང་འདུས་ཐམས་ཅད་དུའང་ཆག་ཆག་ལེགས་པར་བཏབ། ཞལ་ཞལ་ལེགས་པར་བྱས། བདུག་པས་བདུགས་<line/>
</page>
<page index="85" id="365A">༄༅། །ཤིང་མེ་ཏོག་སིལ་མས་གང་བ་གཏོར་དུ་བཅུག་གོ །རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་འགྲོ་བ་ཐམས་ཅད་ཀྱང་འཇམ་དཔལ་གཞོན་ནུར་གྱུར་པ་<line/>
ལ་མཆོད་པའི་ལས་བྱེད་པར་བསྐོས་སོ། །དེ་ནས་འཇམ་དཔལ་གཞོན་ནུར་གྱུར་པ་བདག་གི་གཙུག་ལག་ཁང་ན་གནས་པ་ལས་ནུབ་མོ་ཐུན་དང་པོ་ལ་འདི་སྙམ་དུ་གྱུར་ཏེ། གང་<line/>
བདག་ནི་འཁོར་ཉུང་ངུ་དང་རྒྱལ་པོ་མ་སྐྱེས་དགྲའི་ཁབ་ཏུ་ཟས་བཟའ་བའི་མི་རིགས་ཀྱི། གང་བདག་གིས་སངས་རྒྱས་ཀྱི་ཞིང་གཞན་ནས་བྱང་ཆུབ་སེམས་དཔའ་དག་གཉེར་ལ།<line/>
དེ་དག་ཐེ་ཚོམ་གཅོད་པའི་ཆོས་ཀྱང་ཉན། རྒྱལ་པོ་མ་སྐྱེས་དགྲའི་ཟས་ཀྱང་བཟའ་བར་བྱའོ་སྙམ་མོ། །དེ་ནས་འཇམ་དཔལ་གཞོན་ནུར་གྱུར་པས། འདི་ལྟ་སྟེ། སྐྱེས་བུ་སྟོབས་པོ་<line/>
ཆེའི་ལག་པ་བསྐུམ་པ་ལས་བརྐྱང་བའམ། བརྐྱང་པ་ལས་བསྐུམ་པ་ཙམ་དུ་དེའི་སྐད་ཅིག་ཐང་ཅིག་ཡུད་ཙམ་ལ་བདག་གི་གཙུག་ལག་ཁང་དུ་མི་སྣང་བར་གྱུར་ནས་ཤར་ཕྱོགས་<line/>
སུ་སངས་རྒྱས་ཀྱི་ཞིང་བརྒྱ་སྟོང་ཕྲག་བརྒྱད་ཅུ་འདས་ནས་འཇིག་རྟེན་གྱི་ཁམས་རྟག་ཏུ་སྒྲ་སྒྲོགས་པ་ཞེས་བྱ་བར་ཕྱིན་པར་གྱུར་ཏེ། དེ་ན་དེ་བཞིན་གཤེགས་པ་དགྲ་བཅོམ་<line/>
པ་ཡང་དག་པར་རྫོགས་པའི་སངས་རྒྱས་བསྒྲགས་པའི་དཔལ་ཞེས་བྱ་བ་བཞུགས་སོ། །འཚོའོ། །གཞེས་སོ། །བྱང་ཆུབ་སེམས་དཔའ་འབའ་ཞིག་ལ་ཆོས་ཀྱང་སྟོན་ཏོ། །དེ་<line/>
</page>
<page index="86" id="365B">ན་ཕྱིར་མི་ལྡོག་པའི་ཆོས་ཀྱི་འཁོར་ལོ་གཅིག་ཀྱང་བསྐོར་ཏོ། །ཡང་འཇིག་རྟེན་གྱི་ཁམས་དེ་ན་རྒྱུ་རིན་པོ་ཆེ་སྣ་བདུན་ལས་བྱས་པའི་ཤིང་མེ་ཏོག་དང༌། འབྲས་བུ་སྣ་ཚོགས་དང་<line/>
ལྡན་པ་དག་ཡོད་དེ། རིན་པོ་ཆེའི་ཤིང་དེ་དག་རླུང་གིས་བཏབ་པ་ལས་སངས་རྒྱས་ཀྱི་སྒྲ་སྐད་འབྱུང༌། ཆོས་ཀྱི་སྒྲ་སྐད་འབྱུང༌། བྱང་ཆུབ་སེམས་དཔའི་ཕྱིར་མི་ལྡོག་པའི་དགེ་<line/>
འདུན་གྱི་སྒྲ་སྐད་འབྱུང་ངོ༌། །དེ་ལྟ་སྟེ། འཇིག་རྟེན་གྱི་ཁམས་རྟག་ཏུ་སྒྲ་སྒྲོགས་ཞེས་བྱ་བ་ནི་འཇིག་རྟེན་གྱི་ཁམས་དེར་དཀོན་མཆོག་གསུམ་གྱི་སྒྲ་དང་མི་འབྲལ་བས་ན་རྟག་ཏུ་སྒྲ་<line/>
སྒྲོགས་ཞེས་བྱའོ། །དེ་ནས་བཅོམ་ལྡན་འདས་དེ་བཞིན་གཤེགས་པ་བསྒྲགས་པའི་དཔལ་དེའི་ཞབས་ལ་འཇམ་དཔལ་གཞོན་ནུར་གྱུར་པས་མགོ་བོས་ཕྱག་བཙལ་ནས། བཅོམ་<line/>
ལྡན་འདས་དེ་བཞིན་གཤེགས་པ་བསྒྲགས་པའི་དཔལ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། དེ་བཞིན་གཤེགས་པས་སངས་རྒྱས་ཀྱི་ཞིང་འདི་ནས་བྱང་ཆུབ་སེམས་<line/>
དཔའ་སེམས་དཔའ་ཆེན་པོ་དག་མི་མཇེད་ཀྱི་འཇིག་རྟེན་གྱི་ཁམས་སུ་རྒྱལ་པོ་མ་སྐྱེས་དགྲའི་ཁབ་ཏུ་བདག་དང་ལྷན་ཅིག་ཏུ་མཆོད་སྟོན་འཚལ་བར་བཀའ་སྩལ་དུ་གསོལ། དེ་ནས་<line/>
དེ་བཞིན་གཤེགས་པ་བསྒྲགས་པའི་དཔལ་གྱིས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ལ་བཀའ་སྩལ་པ། རིགས་ཀྱི་བུ་དག། ཁྱེད་ལས་གང་འདོད་པ་རྣམས་འཇམ་དཔལ་<line/>
</page>
<page index="87" id="366A">༄༅། །གཞོན་ནུར་གྱུར་པ་དང་འགྲོགས་ཏེ། མི་མཇེད་ཀྱི་འཇིག་རྟེན་གྱི་ཁམས་སུ་དེངས་ཤིག །དེ་ནས་བྱང་ཆུབ་སེམས་དཔའི་འཁོར་དེ་དག་ནས་བྱང་<line/>
ཆུབ་སེམས་དཔའ་སེམས་དཔའ་ཆེན་པོ་བརྒྱད་ཁྲི་ཉིས་སྟོང་གིས་མགྲིན་གཅིག་ཏུ་ཚིག་སྨྲས་པ། བཅོམ་ལྡན་འདས། བདག་ཅག་ནི་མི་མཇེད་ཀྱི་འཇིག་རྟེན་གྱི་ཁམས་དེ་ནི་རྒྱལ་པོ་<line/>
མ་སྐྱེས་དགྲའི་ཁབ་ཏུ་འཇམ་དཔལ་གཞོན་ནུར་གྱུར་པ་དང་མཆོད་སྟོན་འཚལ་དུ་མཆིའོ། །དེ་ནས་འཇམ་དཔལ་གཞོན་ནུར་གྱུར་པས་དེ་ཉིད་ཀྱི་ཐང་ཅིག་སྐད་ཅིག་ཡུད་ཙམ་ལ་བྱང་<line/>
ཆུབ་སེམས་དཔའ་བརྒྱད་ཁྲི་ཉིས་སྟོང་པོ་དེ་དག་དང་འགྲོགས་ཏེ། འཇིག་རྟེན་གྱི་ཁམས་རྟག་ཏུ་སྒྲ་སྒྲོགས་ནས་མི་སྣང་བར་གྱུར་ཏེ་བདག་གི་གཙུག་ལག་ཁང་དུ་འདུག་གོ །དེ་ནས་འཇམ་<line/>
དཔལ་གཞོན་ནུར་གྱུར་པས་དེ་ལྟར་ཚོགས་པའི་བྱང་ཆུབ་སེམས་དཔའ་དེ་དག་ལ་གཟུངས་ཞེས་བྱ་བའི་ཆོས་ཀྱི་རྣམ་གྲངས་རྒྱ་ཆེར་བཤད་དོ། །དེ་ལ་གཟུངས་གང་ཞེ་ན། གཟུངས་ཞེས་<line/>
བྱ་བ་ནི། འདི་ལྟ་སྟེ། དྲན་པ་མ་ཉམས་པ། རྟོགས་པ་མ་གཡེངས་པ། བློ་གྲོས་མ་རྨོངས་པ། ཤེས་རབ་མངོན་དུ་བྱེད་པ། ཆོས་ཐམས་ཅད་ལ་དེ་བཞིན་ཉིད་བསྟན་པས་ལམ་བསྟན་པ་<line/>
ཤེས་པ། འབྲས་བུ་ཐོབ་ནས་སྲུང་བར་བྱེད་པ། ལམ་སྐྱོན་མེད་པ་ལ་འཇུག་ཤེས་པ། ཆོས་ཐམས་ཅད་ཀྱི་ཚིག་རབ་ཏུ་ཐ་དད་པ་ཤེས་པ། གཟུངས་ཀྱིས་འཕགས་པའི་རིགས་མི་<line/>
</page>
<page index="88" id="366B">གཅོད་པ། སངས་རྒྱས་ཀྱི་རིགས་འཛིན་པ། ཆོས་ཀྱི་རིགས་སྡུད་པ། དགེ་འདུན་གྱི་རིགས་ཆོས་ཀྱི་རྗེས་སུ་ཤེས་པ། དྲི་བ་ལུང་བསྟན་པ་ལ་མ་རྨོངས་པ། འཁོར་ཐམས་ཅད་དུ་མ་ཞུམ་པ། འཁོར་<line/>
ཐམས་ཅད་དུ་མི་འཇིགས་པ། ལྷའི་སྐད་དུ་སྟོན་པ་ཤེས་པ། ཀླུའི་སྐད་དུ་སྟོན་པ་ཤེས་པ། གནོད་སྦྱིན་གྱི་སྐད་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌།<line/>
ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་དང༌། བརྒྱ་བྱིན་དང༌། ཚངས་པའི་སྐད་དུ་སྟོན་པ་ཤེས་པ། སྐད་ཡང་དག་པ་དང༌། དབང་པོ་ཤེས་པ། ལོག་པར་ལྟ་བ་ཡོངས་སུ་ཤེས་པ། སེམས་<line/>
ཅན་ཐམས་ཅད་ཀྱི་དབང་པོ་ལ་རྟོག་པ། སེམས་ས་དང་མཚུངས་པར་གཞོག་པ། འཇིག་རྟེན་གྱི་ཆོས་བརྒྱད་ཀྱིས་མི་བསྐྱོད་པ། ཆོས་དཀར་པོ་ཐམས་ཅད་ཡོངས་སུ་སྨིན་པར་བྱེད་པ། ལས་<line/>
ཀྱི་རྣམ་པར་སྨིན་པའི་འབྲས་བུ་ཇི་ལྟ་བ་བཞིན་དུ་སྟོན་པ། སེམས་ཅན་ཐམས་ཅད་ཀྱི་ཉེ་བའི་འཚོ་བར་རྩོལ་བ། ཚུལ་ཁྲིམས་ཀྱི་གཞི་སེམས་ཅན་ཐམས་ཅད་ལ་གནས་པ། ཡེ་ཤེས་ཐམས་<line/>
ཅད་ཀྱི་རྗེས་སུ་སོང་བ། སེམས་ཅན་ཐམས་ཅད་ཀྱི་སྡུག་བསྔལ་གྱི་ཁུར་ཁྱེར་ཡང་སེམས་སྐྱོ་ཞིང་དམུས་བྱུང་བ་མེད་པ། ཆོས་ཀྱི་རང་བཞིན་ཤེས་པ། རང་བཞིན་སྟོན་ཅིང་བརྗོད་པ། ཆོས་<line/>
ཀྱི་སྦྱིན་པས་སྤྲོ་བར་བྱེད་ཀྱི་སེམས་སྐྱེ་བར་མི་བྱེད་པ། དགེ་བའི་རྩ་བའི་ཚོགས་བསགས་པ་ཐམས་ཅད་ལ་རྣམ་པར་སྨིན་པ་མི་འདོད་པ། ཐམས་ཅད་མཁྱེན་པའི་སེམས་ཀྱི་རྩ་བ་དང་ཐ་མི་<line/>
</page>
<page index="89" id="367A">༄༅། །དད་པ། དེའི་རྩ་བ་ལ་འཇོག་པའི་བརྩོན་འགྲུས་ཅན། སྦྱིན་པས་ཆོག་མི་ཤེས་ལ་དེའང་ཐམས་ཅད་མཁྱེན་པའི་སེམས་ཀྱིས་བསྔོ་བ། ཚུལ་ཁྲིམས་ཀྱིས་<line/>
ཆོག་མི་ཤེས་ལ་དེའང་སེམས་ཅན་ཐམས་ཅད་ལ་བསྔོ་བ། བཟོད་པས་ཆོག་མི་ཤེས་ལ་དེའང་སངས་རྒྱས་ཀྱི་གཟུགས་ཚོལ་བ། བརྩོན་འགྲུས་ཀྱིས་ཆོག་མི་ཤེས་ལ་དེའང་དགེ་བའི་རྩ་བ་སྡུད་<line/>
པར་བྱེད་པ། བསམ་གཏན་གྱིས་ཆོག་མི་ཤེས་ལ་དེའང་མི་དམིགས་པའི་ཚུལ་དུ་བྱེད་པ། ཤེས་རབ་ཀྱིས་ཆོག་མི་ཤེས་ལ་དེའང་ཐམས་ཅད་དུ་དཔྱོད་པར་བྱེད་པ། ཆོས་ཀྱི་ལོངས་སྤྱོད་<line/>
ཀྱིས་འཚོ་ལ་དེའང་ཐམས་ཅད་དུ་ཁ་ན་མ་ཐོ་བ་མེད་པ་སྟེ། རིགས་ཀྱི་བུ། གཟུངས་གཟུངས་ཞེས་བྱ་བ་ནི་ཆོས་དེ་དག་ལ་ཆོས་ཀྱི་རྗེས་སུ་སོང་བའི་ནན་ཏན་ཡིན་ཏེ། དེ་བས་ན་གཟུངས་<line/>
ཞེས་བྱའོ། །རིགས་ཀྱི་བུ། གཞན་ཡང༌། གཟུངས་ནི་ཆོས་ཐམས་ཅད་འཛིན་པར་བྱེད་དོ། །ཇི་ལྟར་ན་གཟུངས་ཆོས་ཐམས་ཅད་འཛིན་པར་བྱེད་ཅེ་ན། སྟོང་པ་ཉིད་ཀྱིས་ཆོས་ཐམས་<line/>
ཅད་འཛིན་པར་བྱེད། མཚན་མ་མེད་པ་དང༌། སྨོན་པ་མེད་པས་ཆོས་ཐམས་ཅད་འཛིན་པར་བྱེད་པ། འདོད་ཆགས་དང་བྲལ་བ། དབེན་པ། དངོས་པོ་མེད་པ། ཐ་མི་དད་པ།<line/>
གནས་མེད་པ། མ་སྐྱེས་པ། མི་སྐྱེ་བ། མི་འོང་བ། མི་འགྲོ་བ། མི་གནས་པ། ཡང་དག་པར་མ་བྱུང་བ། མ་འབོས་པ། མི་འཇིགས་པ། མི་བླང་བ། མི་དོར་བ། རང་བཞིན་མེད་པ།<line/>
</page>
<page index="90" id="367B">དངོས་པོ་མེད་པ། རྟོག་པ་མེད་པ། རྣམ་པར་རྟོག་པ་མེད་པ། སྒྲུབ་པ་མེད་པ། བདག་མེད་པ། སེམས་ཅན་མེད་པ། སྲོག་མེད་པ། གང་ཟག་མེད་པ། སྤྲོས་པ་མེད་པ། གཟུང་བ་མེད་པ། སྦྱོར་བ་མེད་<line/>
པ༑ མ་བྱུང་བ། མ་མཐོང་བ། མ་ཐོས་པ། མ་མནམས་པ། མ་མྱངས་པ། མ་རེག་པ། མི་དམིགས་པས་ཆོས་ཐམས་ཅད་འཛིན་པས་ན་དེའི་ཕྱིར་གཟུངས་ཞེས་བྱའོ། །རིགས་ཀྱི་བུ། གཞན་ཡང༌།<line/>
གཟུངས་ནི་སྒྱུ་མའི་རང་བཞིན་གྱིས་ཆོས་ཐམས་ཅད་འཛིན་ཏོ། །རྨི་ལམ་གྱི་རང་བཞིན་དང༌། དབུ་བའི་རང་བཞིན་གྱིས་ཆོས་ཐམས་ཅད་འཛིན་ཏོ། །སྨིག་རྒྱུའི་རང་བཞིན་དང༌། གཟུགས་བརྙན་<line/>
གྱི་རང་བཞིན་དང༌། སྒྲ་བརྙེན་གྱི་རང་བཞིན་དང༌། ནམ་མཁའི་རང་བཞི་གྱིས་ཆོས་ཐམས་ཅད་འཛིན་ཏེ། དེ་བས་ན་གཟུངས་ཞེས་བྱའོ། །རིགས་ཀྱི་བུ་དག །གཞན་ཡང༌། གཟུངས་ནི་མི་རྟག་<line/>
པས་ཆོས་ཐམས་ཅད་འཛིན་ཏོ། །དེ་བཞིན་དུ་སྡུག་བསྔལ་བ་དང་སྟོང་པ་དང༌། བདག་མེད་པ་དང༌། རང་བཞིན་གྱིས་མི་རྒྱུ་བ་དང༌། ཀུན་ནས་ཉོན་མོངས་པ་མེད་པ་དང༌། རྣམ་པར་བྱང་<line/>
བ་མེད་པ་དང༌། ཐོབ་པ་མེད་པ་དང༌། མངོན་པར་བྱས་པ་མེད་པས་ཆོས་ཐམས་ཅད་འཛིན་ཏེ། དེ་བས་ན་གཟུངས་ཞེས་བྱའོ། །རིགས་ཀྱི་བུ་དག །འདི་ལྟ་སྟེ། དཔེར་ན། ས་འདི་ནི་སྐྱེ་བོ་<line/>
ཐམས་ཅད་འཛིན་མོད་ཀྱི་འགས་པར་ཡང་མི་འགྱུར། སྐྱོ་བར་ཡང་མི་འགྱུར་རོ། །རིགས་ཀྱི་བུ་དག །དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོ་གཟུངས་ཐོབ་པའང་<line/>
</page>
<page index="91" id="368A">༄༅། །སེམས་ཅན་ཐམས་ཅད་ཀྱི་ཕྱིར་བསྐལ་པ་གྲངས་མེད་པར་ཐམས་ཅད་མཁྱེན་པར་སེམས་བསྐྱེད་པའི་དགེ་བའི་རྩ་བ་བསྡུས་པ། འཛིན་ཀྱང་འགས་པའང་<line/>
མེད༑ སྐྱོ་བའང་མེད་དོ། །རིགས་ཀྱི་བུ་དག །འདི་ལྟ་སྟེ། དཔེར་ན། ས་འདི་ནི་སེམས་ཅན་ཐམས་ཅད་ཀྱིས་ཉེ་བར་འཚོ་བ་ཡིན་ནོ། །རིགས་ཀྱི་བུ་དག །དེ་བཞིན་དུ་བྱང་ཆུབ་སེམས་དཔའ་<line/>
གཟུངས་ཐོབ་པའང་སེམས་ཅན་ཐམས་ཅད་ཀྱིས་ཉེ་བར་འཚོ་བ་ཡིན་ནོ། །རིགས་ཀྱི་བུ་དག །འདི་ལྟ་སྟེ། དཔེར་ན། ས་ལ་གནས་ན་རྩྭ་དང༌། ཤིང་གེལ་བ་དང༌། སྨན་དང༌། ནགས་ཚལ་<line/>
ཐམས་ཅད་སྐྱེ་བར་འགྱུར་རོ། །རིགས་ཀྱི་བུ་དག །དེ་བཞིན་དུ་བྱང་ཆུབ་སེམས་དཔའ་གཟུངས་ལ་གནས་པའི་དགེ་བའི་ཆོས་ཐམས་ཅད་སྐྱེ་བར་འགྱུར་རོ། །རིགས་ཀྱི་བུ་དག །འདི་ལྟ་སྟེ་<line/>
དཔེར་ན། ས་ནི་ཆགས་པར་ཡང་མི་བྱེད། ཞེ་སྡང་བར་ཡང་མི་བྱེད། ཁེངས་པར་ཡང་མི་བྱེད། དུད་པར་ཡང་མི་བྱེད་དོ། །རིགས་ཀྱི་བུ་དག །དེ་བཞིན་དུ་བྱང་ཆུབ་སེམས་དཔའ་<line/>
གཟུངས་ལ་གནས་པའང་ཆགས་པར་ཡང་མི་[?] བྱེད། ཞེ་སྡང་བར་ཡང་མི་བྱེད། ཁེངས་པར་ཡང་མི་བྱེད། དུད་པར་ཡང་མི་བྱེད་དོ། །རིགས་ཀྱི་བུ་དག །འདི་ལྟ་སྟེ། དཔེར་ན། ས་ནི་ཆར་<line/>
པའི་རྒྱུན་ཐམས་ཅད་ལེན་ཏེ། ཆོ་ག་མི་ཤེས་པར་བྱེད་དོ། །རིགས་ཀྱི་བུ་དག །དེ་བཞིན་དུ་བྱང་ཆུབ་སེམས་དཔའ་གཟུངས་ལ་གནས་པའང་སངས་རྒྱས་རྣམས་དང༌། བྱང་ཆུབ་སེམས་<line/>
</page>
<page index="92" id="368B">དཔའ་དག་དང༌། ཡང་དག་པར་སོང་བ་དག་དང༌། ཡང་དག་པར་ཞུགས་པ་དག་ལ་ཆོས་ཐམས་ཅད་ཉན་ནའང་ཆོག་མི་ཤེས། འཆད་ནའང་ཆོག་མི་ཤེས་སོ། །རིགས་ཀྱི་བུ་དག །འདི་ལྟ་སྟེ།<line/>
དཔེར་ན། ས་ནི་ས་བོན་ཐམས་ཅད་འཛིན་མོད་ཀྱི། དུས་ལ་མ་བབ་དྲོད་ལམ་བབ་པར་ལྗང་བུ་མི་སྐྱེད་དོ། །རིགས་ཀྱི་བུ་དག །དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོ་གཟུངས་<line/>
ཐོབ་པའང་དགེ་བའི་རྩ་བའི་ས་བོན་ཐམས་ཅད་འཛིན་མོད་ཀྱི། དུས་མ་ཡིན། ཚད་མ་ཡིན་ཞིང་སངས་རྒྱས་ཀྱི་ཆོས་ཡོངས་སུ་མ་རྫོགས་པར་བྱང་ཆུབ་ཀྱི་སྙིང་པོ་ལ་མི་འདུག་གོ །རིགས་ཀྱི་བུ་<line/>
དག །འདི་ལྟ་སྟེ། དཔེར་ན། དཔའ་བོ་ནི་ས་ལ་གནས་ན་ཕ་རོལ་གྱི་སྡེ་ཐམས་ཅད་ལས་རྒྱལ་བར་བྱེད་དོ། །རིགས་ཀྱི་བུ་དག །དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་<line/>
པོ་གཟུངས་ཐོབ་པའང་བྱང་ཆུབ་ཀྱི་སྙིང་པོ་ལ་འདུག་ན་བདུད་ཀྱི་སྡེ་ཐམས་ཅད་ལས་རྒྱལ་བར་བྱེད་དོ། །རིགས་ཀྱི་བུ་དག །འདི་ལྟ་སྟེ། དཔེར་ན། ས་ནི་ནམ་མཁའ་ལ་རྟག་པའམ། མི་རྟག་<line/>
པའམ། བདེ་བའམ། སྡུག་བསྔལ་བའམ། སྡུག་པའམ། མི་སྡུག་བའམ། བདག་གམ། བདག་མེད་པའམ། སེམས་ཅན་ནམ། སེམས་ཅན་མེད་པའམ། སྲོག་གམ། སྲོག་མེད་<line/>
པའམ། གང་ཟག་གམ། གང་ཟག་མེད་པར་མི་འཛིན་ཏོ། །རིགས་ཀྱི་བུ་དག །དེ་བཞིན་དུ་གཟུངས་ཀྱང་ཆོས་ཐམས་ཅད་མི་འཛིན་ཏོ། །དེ་ཅིའི་ཕྱིར་ཞེ་ན། རིགས་ཀྱི་བུ། གཟུངས་ནི་གཉིས་དན་<line/>
</page>
<page index="93" id="369A">༄༅། །བྲལ་བའི་ཕྱིར་རོ། །རིགས་ཀྱི་བུ་དག །འདི་ལྟ་སྟེ། དཔེར་ན། ས་ནི་ནམ་མཁའ་མི་འཛིན་ཏོ། །རིགས་ཀྱི་བུ་དག །དེ་བཞིན་དུ་གཟུངས་ཀྱང་ཆོས་ཐམས་ཅད་མི་འཛིན་ཏོ། །རིགས་<line/>
ཀྱི་བུ་དག །འདི་ལྟ་སྟེ། དཔེར་ན། སྟོང་པ་ཉིད་ནི་ལྟ་བའི་རྣམ་པ་ཐམས་ཅད་མི་འཛིན་ཏོ། །རིགས་ཀྱི་བུ་དག །དེ་བཞིན་དུ་གཟུངས་ཀྱང་ཆོས་ཐམས་ཅད་མི་འཛིན་ཏོ། །རིགས་ཀྱི་བུ་དག །འདི་ལྟ་སྟེ།<line/>
དཔེར་ན། རང་བཞིན་ནི་ཉེ་བའི་ཉོན་མོངས་པ་ཐམས་ཅད་མི་འཛིན་ཏོ། །རིགས་ཀྱི་བུ་དག །དེ་བཞིན་དུ་གཟུངས་ཀྱང་ཆོས་ཐམས་ཅད་མི་འཛིན་ཏོ། །རིགས་ཀྱི་བུ་དག །འདི་ལྟ་སྟེ། དཔེར་ན། ལམ་སྐྱོན་<line/>
མེད་པར་གྱུར་པ་ནི་ཆོས་ཐམས་ཅད་ལ་བྱེད་པ་མེད་འཛིན་པ་མེད་དོ། །རིགས་ཀྱི་བུ་དག །དེ་བཞིན་དུ་གཟུངས་ཀྱང་ཆོས་ཐམས་ཅད་མི་འཛིན་ཏོ། །དེ་ལྟ་བས་ན། རིགས་ཀྱི་བུ་དག །གང་གཟུངས་དེ་<line/>
ནི་མི་ཟད་པའོ། །གང་མི་ཟད་པ་དེ་ནི་ཚད་མེད་པའོ། །གང་ཚད་མེད་པ་དེ་ནི་ཀུན་གྱི་རྗེས་སུ་སོང་བའོ། །གང་ཀུན་གྱི་རྗེས་སུ་སོང་བ་དེ་ནི་ནམ་མཁའི་དབྱིངས་སོ། །དེ་ལྟ་སྟེ། རིགས་ཀྱི་བུ་དག །ནམ་<line/>
མཁའི་དབྱིངས་དང༌། གཟུངས་དེ་གཉིས་ནི་རྣམ་པ་གཉིས་སུ་མེད་དོ། །འཇམ་དཔལ་གཞོན་ནུར་གྱུར་པས་གཟུངས་འདི་སྟོན་པ་བསྟན་པའི་ཚེ་འཁོར་དེ་ན་བྱང་ཆུབ་སེམས་དཔའ་ལྔ་བརྒྱས་གཟུངས་<line/>
ཐོབ་པར་གྱུར་ཏོ། །གཞན་ཡང༌། ཐུན་དབུ་མ་ལ་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ལྔ་བརྒྱ་པོ་དེ་དག་ལ་བྱང་ཆུབ་སེམས་དཔའི་སྡེ་སྣོད་ཅེས་བྱ་བའི་ཆོས་ཀྱི་རྣམ་གྲངས་རྒྱ་ཆེར་<line/>
</page>
<page index="94" id="369B">བཤད་དེ། དེ་ལ་བྱང་ཆུབ་སེམས་དཔའི་སྡེ་སྣོད་ལ་འཇུག་པ་གང་ཞེ་ན། ཆོས་གང་འཇིག་རྟེན་པ་དང༌། གང་འཇིག་རྟེན་ལས་འདས་པ་དང༌། ཆོས་གང་འདུས་བྱས་པ་དང༌། གང་འདུས་མ་བྱས་པ་དང༌།<line/>
ཆོས་གང་དགེ་བ་དང༌། གང་མི་དགེ་བ་དང༌། གང་ཁ་ན་མ་ཐོབ་དང་བཅས་པ་དང༌། གང་ཁ་ན་མ་ཐོ་བ་མེད་པ་དང༌། གང་ཟག་པ་དང་བཅས་པ་དང༌། གང་ཟག་པ་མེད་པའི་ཆོས་གང་ཡང་བྱང་ཆུབ་<line/>
སེམས་དཔའི་སྡེ་སྣོད་ཀྱི་རྗེས་སུ་མ་ཞུགས་པ་མེད་དེ། དེ་དག་ཐམས་ཅད་ནི་བྱང་ཆུབ་སེམས་དཔའི་སྡེ་སྣོད་ཀྱི་རྗེས་སུ་ཞུགས་སོ། །དེ་ཅིའི་ཕྱིར་ཞེ་ན། རིགས་ཀྱི་བུ་དག །བྱང་ཆུབ་སེམས་དཔའི་སྡེ་<line/>
སྣོད་ནི་ཆོས་ཐམས་ཅད་རྟོགས་པ་ཡིན་ནོ། །རིགས་ཀྱི་བུ་དག །འདི་ལྟ་སྟེ། དཔེར་ན། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ནི་གླིང་བཞི་པའི་འཇིག་རྟེན་གྱི་ཁམས་བྱེ་བ་ཕྲག་བརྒྱ་<line/>
དང༑ ཉི་མ་དང༌། ཟླ་བ་བྱེ་བ་ཕྲག་བརྒྱ་དང༌། རི་རབ་རིའི་རྒྱལ་པོ་བྱེ་བ་ཕྲག་བརྒྱ་དང༌། རྒྱ་མཚོ་མཆིང་རྣམ་ཆེན་པོ་བྱེ་བ་ཕྲག་བརྒྱ་ཡོད་པ་དེ་དག་ཐམས་ཅད་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་<line/>
འདིར་འདུས་ཤིང་འུབ་བོ། །རིགས་ཀྱི་བུ་དག །དེ་བཞིན་དུ་གང་སོ་སོའི་སྐྱེ་བོའི་ཆོས་རྣམས་དང༌། གང་སློབ་པའི་ཆོས་རྣམས་དང༌། གང་སློབ་པ་མེད་པའི་ཆོས་རྣམས་དང༌། གང་ཉན་ཐོས་ཀྱི་ཆོས་<line/>
རྣམས་དང༌། གང་རང་སངས་རྒྱས་ཀྱི་ཆོས་རྣམས་དང༌། གང་བྱང་ཆུབ་སེམས་དཔའི་ཆོས་རྣམས་དང༌། གང་སངས་རྒྱས་ཀྱི་ཆོས་རྣམས་དང༌། དེ་དག་ཐམས་ཅད་བྱང་ཆུབ་སེམས་དཔའི་སྡེ་སྣོད་ཀྱི་<line/>
</page>
<page index="95" id="370A">༄༅། །རྣམ་གྲངས་ཀྱི་ནང་དུ་འདུས་སོ། །འུབ་བོ། །དེ་ཅིའི་ཕྱིར་ཞེ་ན། རིགས་ཀྱི་བུ་དག །ཉན་ཐོས་ཀྱི་ཐེག་པར་བསྡུ་བ་དང༌། རང་སངས་རྒྱས་ཀྱི་ཐེག་པར་བསྡུ་བ་དང༌།<line/>
ཐག་པ་ཆེན་པོར་བསྡུ་བ་དང༌། ཐེག་པ་ཐམས་ཅད་དུ་འདུས་པ་ནི་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་སོ། །རིགས་ཀྱི་བུ་དག །འདི་ལྟ་སྟེ། དཔེར་ན། ཤིང་གི་རྩ་བ་བཟུང་<line/>
པ་ན་ལོ་མ་དང༌། མེ་ཏོག་དང༌། འབྲས་བུ་ཐམས་ཅད་འདུས་པར་འགྱུར་རོ། །རིགས་ཀྱི་བུ་དག །དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོའང་བྱང་ཆུབ་སེམས་དཔའི་སྡེ་སྣོད་བཟུང་ན་ཐེག་<line/>
པ་ཐམས་ཅད་འདུས་པར་འགྱུར་རོ། །རིགས་ཀྱི་བུ་དག །དེ་ལ་བྱང་ཆུབ་སེམས་དཔའི་སྡེ་སྣོད་གང་ཞེ་ན། རིགས་ཀྱི་བུ་དག །བྱང་ཆུབ་སེམས་དཔའི་སྡེ་སྣོད་ཅེས་བྱ་བ་ནི་སྣོད་ཚད་མེད་པ་<line/>
ཡིན་ནོ། །རིགས་ཀྱི་བུ་དག །འདི་ལྟ་སྟེ། དཔེར་ན། རྒྱ་མཚོ་མཆིང་རྣམ་ཆེན་པོ་ཚད་མེད་པའི་ཆུ་ནི་ཀླུ་དང༌། ལྷ་མ་ཡིན་དང༌། གནོད་སྦྱིན་དང༌། བྱོལ་སོང་གི་སྐྱེ་གནས་སུ་གཏོགས་པའི་སེམས་<line/>
ཅན་ཚད་མེད་པ་དག་གི་སྣོད་ཡིན་ནོ། །རིགས་ཀྱི་བུ་དག །དེ་བཞིན་དུ་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཀྱང་ཐོས་པ་དང༌། ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་<line/>
དང༑ ཡེ་ཤེས་མཐོང་བ་ཚད་མེད་པའི་སྣོད་ཡིན་ནོ། །རིགས་ཀྱི་བུ་དག །འདི་ལྟ་སྟེ། དཔེར་ན། སེམས་ཅན་གང་དག་རྒྱ་མཚོ་མཆིང་རྣམ་ཆེན་པོའི་ནང་དུ་སྐྱེས་པ་ནི་རྒྱ་མཚོ་མཆིང་རྣམས་<line/>
</page>
<page index="96" id="370B">ཆེན་པོ་མ་གཏོགས་པར་ཆུག་གཞན་རྣམས་མི་འཐུང་ངོ༌། །རིགས་ཀྱི་བུ་དག །དེ་བཞིན་དུ་གང་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ལ་སྤྱོད་པ་དེ་དག་ནི་ཐམས་ཅད་མཁྱེན་པའི་རོ་མ་གཏོགས་<line/>
པར་ཆོས་ཀྱི་གཞན་གྱི་རོ་མི་འཐུང་སྟེ། དེ་བས་ན་བྱང་ཆུབ་སེམས་དཔའི་སྡེ་སྣོད་ཅེས་བྱའོ། །ཡང་རིགས་ཀྱི་བུ་དག །འདི་གསུམ་ནི་སྡེ་སྣོད་ཡིན་ནོ། །གསུམ་གང་ཞེ་ན། འདི་ལྟ་སྟེ། ཉན་ཐོས་ཀྱི་<line/>
སྡེ་སྣོད་དང༌། རང་སངས་རྒྱས་ཀྱི་སྡེ་སྣོད་དང༌། བྱང་ཆུབ་སེམས་དཔའི་སྡེ་སྣོད་དོ། །རིགས་ཀྱི་བུ་དག །དེ་ལ་ཉན་ཐོས་ཀྱི་སྡེ་སྣོད་ནི་ཕ་རོལ་གྱི་སྒྲའི་རྗེས་སུ་འབྲང་བས་ཐོབ་པའོ། །རང་སངས་རྒྱས་ཀྱི་<line/>
སྡེ་སྣོད་ནི་རྟེན་ཅིང་འབྲེལ་པར་འབྱུང་བ་རྟོགས་པའི་ཕྱིར་རྒྱུ་ཟད་པར་རྟོགས་པའོ། །རིགས་ཀྱི་བུ་དག། བྱང་ཆུབ་སེམས་དཔའི་སྡེ་སྣོད་ནི་ཆོས་ཚད་མེད་པ་རྟོགས་ཤིང་རང་བྱུང་བའི་ཡེ་ཤེས་དང་<line/>
མཐུན་པའོ། །ཡང་རིགས་ཀྱི་བུ་དག །ཉན་ཐོས་སམ། རང་སངས་རྒྱས་དག་ནི་གང་ཡང་སྡེ་སྣོད་གསུམ་པ་མ་ཡིན་གྱི། རིགས་ཀྱི་བུ་དག །གང་གིས་ཆོས་བཤད་པ་ལས་སེམས་ཅན་དག་ཉན་<line/>
ཐོས་ཀྱི་ཐེག་པ་དང༌། རང་སངས་རྒྱས་ཀྱི་ཐེག་པ་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཕྱིར་ཐེག་པ་གསུམ་གྱིས་འབྱུང་བ་དེ་ལ་ནི་སྡེ་སྣོད་གསུམ་པའོ་ཞེས་བདག་སྨྲའོ། །རིགས་<line/>
ཀྱི་བུ་དག །བྱང་ཆུབ་སེམས་དཔའ་ནི་ཆོས་འཆད་ན་སེམས་ཅན་དག་ཐེག་པ་གསུམ་གྱིས་འབྱུང་བས་ན་དེའི་ཕྱིར་བྱང་ཆུབ་སེམས་དཔའ་ལ་སྡེ་སྣོད་གསུམ་པ་ཞེས་བྱའོ། །རིགས་ཀྱི་བུ་དག །<line/>
</page>
<page index="97" id="371A">༄༅། །གཞན་ཡང་བསླབ་པ་ནི་གསུམ་མོ། །གསུམ་གང་ཞེ་ན། ཉན་ཐོས་ཀྱི་བསླབ་པ་དང༌། རང་སངས་རྒྱས་ཀྱི་བསླབ་པ་དང༌། བྱང་ཆུབ་སེམས་དཔའི་བསླབ་པའོ། །<line/>
རིགས་ཀྱི་བུ་དག །དེ་ལ་ཉན་ཐོས་ཀྱི་བསླབ་པ་ནི་ཕྱོགས་གཅིག་པ་བདག་གིས་བསམ་པའི་རྒྱུད་བསྣང་བའི་མཚན་ཉིད་དོ། །རང་སངས་རྒྱས་ཀྱི་བསླབ་པ་ནི་ནན་ཏན་བར་མ་དང་ལྡན་ཞིང་སྙིང་རྗེ་<line/>
ཆེན་པོ་དང་བྲལ་བའོ། །རིགས་ཀྱི་བུ་དག །བྱང་ཆུབ་སེམས་དཔའི་བསླབ་པ་ནི་ཚད་མེད་པའི་རྗེས་སུ་སོང་བ། སྙིང་རྗེ་ཆེན་པོས་ཟིན་པའོ། །ཉན་ཐོས་ཀྱི་ཐེག་པ་ལ་གནས་པ་ནི་རང་སངས་<line/>
རྒྱས་ཀྱི་བསླབ་པ་ལ་མི་སློབ་ཅིང་མི་ཤེས་སོ། །རང་སངས་རྒྱས་ཀྱི་ཐེག་པ་ལ་གནས་པ་ནི་བྱང་ཆུབ་སེམས་དཔའི་བསླབ་པ་ལ་མི་སློབ་ཅིང་མི་ཤེས་སོ། །རིགས་ཀྱི་བུ་དག །བྱང་ཆུབ་སེམས་<line/>
དཔའ་ནི་ཉན་ཐོས་ཀྱི་བསླབ་པ་ལའང་སློབ་ཅིང་ཤེས་མོད་ཀྱི། ཉན་ཐོས་ཀྱི་ཐེག་པ་འདོད་པར་ཡང་མི་བྱེད། ཐེག་པ་དེས་འབྱུང་བར་ཡང་མི་བྱེད། རང་སངས་རྒྱས་ཀྱི་བསླབ་པ་ལའང་<line/>
སློབ་ཅིང་ཤེས་མོད་ཀྱི། རང་སངས་རྒྱས་ཀྱི་ཐེག་པ་འདོད་པར་ཡང་མི་བྱེད། ཐེག་པ་དེས་འབྱུང་བར་ཡང་མི་བྱེད་དོ། །བྱང་ཆུབ་སེམས་དཔའི་བསླབ་པ་ལ་སློབ་ཅིང་ཤེས་ལ་ཐེག་པ་ཆེན་པོ་<line/>
དེས་འབྱུང་བར་བྱེད་དེ། །བྱུང་ནས་ཀྱང་ཉན་ཐོས་ཀྱི་རྣམ་པར་གྲོལ་བའང་སྟོན། རང་སངས་རྒྱས་ཀྱི་རྣམ་པར་གྲོལ་བའང་སྟོན། བྱང་ཆུབ་སེམས་དཔའི་རྣམ་པར་གྲོལ་བའང་སྟོན་ཏོ། །རིགས་ཀྱི་<line/>
</page>
<page index="98" id="371B">བུ་དག །འདི་ལྟ་སྟེ། གང་བྱང་ཆུབ་སེམས་དཔའི་བསླབ་པ་ལ་སྤྱོད་པ་དེ་ལྟ་བུ་ཡོངས་སུ་རྫོགས་པ་དེ་ནི་བྱང་ཆུབ་སེམས་དཔའི་སྡེ་སྣོད་ཅེས་བྱའོ། །རིགས་ཀྱི་བུ་དག །འདི་ལྟ་སྟེ། དཔེར་ན།<line/>
ནོར་བུ་བཻ་ཌཱུཪྻའི་སྣོད་ཀྱི་ནང་དུ་ཅི་དང༌། ཅི་བཅུག་པ་དེ་ཐམས་ཅད་དེའི་རང་བཞིན་ཉིད་དུ་འགྱུར་རོ། །རིགས་ཀྱི་བུ་དག །དེ་བཞིན་དུ་བྱང་ཆུབ་སེམས་དཔའི་སྡེ་སྣོད་ཀྱི་རྗེས་སུ་ཞུགས་པའི་བྱང་<line/>
ཆུབ་སེམས་དཔའི་སེམས་དཔའ་ཆེན་པོ་ཆོས་གང་དང༌། གང་འཚལ་བ་དེ་དག་ཐམས་ཅད་སངས་རྒྱས་ཀྱི་ཆོས་ཀྱི་རང་བཞིན་ཉིད་རྗོད་པར་བྱེད་དོ། །རིགས་ཀྱི་བུ་དག །བྱང་ཆུབ་སེམས་དཔའི་<line/>
སྡེ་སྣོད་ཀྱི་རྗེས་སུ་ཞུགས་པའི་བྱང་ཆུབ་སེམས་དཔའི་སེམས་དཔའ་ཆེན་པོ་ནི་གང་སངས་རྒྱས་ཀྱི་ཆོས་མ་ཡིན་པ་དེ་དག་མི་མཐོང་ངོ༌། །གང་བྱང་ཆུབ་སེམས་དཔའི་བསླབ་པ་མ་ཡིན་པ་དེ་དག་<line/>
མི་མཐོང་ངོ༌། །གང་དག་གིས་བྱང་ཆུབ་སེམས་དཔའི་བསླབ་པ་ལ་སློབ་པར་བྱ་བ་མ་ཡིན་པའི་ཆོས་དེ་དག་མི་མཐོང་ངོ༌། །གང་ཚུལ་བཞིན་མ་ཡིན་པའི་ཆོས་དེ་དག་མི་མཐོང་སྟེ། ཆོས་ཐམས་<line/>
ཅད་ཚུལ་བཞིན་དུ་མཐོང་བས་ཆོས་གང་ཡང་སངས་རྒྱས་ཀྱི་ཆོས་སུ་མི་བརྗོད་པ་མེད་དོ། །རིགས་ཀྱི་བུ་དག །བྱང་ཆུབ་སེམས་དཔའི་སྡེ་སྣོད་ནི་ཡི་གེས་བཤད་པ་མཐའ་ཡས་ཏེ། ཡི་གེའི་<line/>
འབྲུ་གཞག་པ་ཚད་མེད་པ་ཡིན་ནོ། །སྣང་བས་གསལ་བ་བསམ་གྱིས་མི་ཁྱབ་པ་ཡིན་ནོ། །དེ་ལྟར་མོས་པ་ནི་སེམས་ཅན་རྣམས་ལ་མཉམ་པ་ཉིད་དུ་གཞུག་པའི་ཕྱིར་ཐམས་ཅད་མཁྱེན་<line/>
</page>
<page index="99" id="372A">༄༅། །པའི་ཡེ་ཤེས་ཐོབ་པར་བྱེད་པའོ། །གང་དག་བསླབ་པ་དེ་ལ་སློབ་ཅིང་སློབ་པར་འགྱུར་བ་དེ་དག་ཐམས་ཅད་ཀྱང་བྱང་ཆུབ་སེམས་དཔའི་སྡེ་སྣོད་འདི་ཉིད་ཀྱི་རྗེས་སུ་<line/>
ཞུགས་པས་ཐེག་པ་ཆེན་པོ་དེ་རྟོགས་པར་འགྱུར་ཏེ། དེའང་བྱེད་པ་མེད་པར་རྟོགས་སོ། །དེ་ལྟ་སྟེ། འཇམ་དཔལ་གཞོན་ནུར་གྱུར་པས་མཚན་མོའི་ཐུན་པར་མའི་ཚེ་བྱང་ཆུབ་སེམས་<line/>
དཔའ་དེ་དག་ལ་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་རྒྱ་ཆེར་བཤད་དོ། །དེ་ནས་འཇམ་དཔལ་གཞོན་ནུར་གྱུར་པས་མཚན་མོ་ཐུན་ཐ་མའི་ཚེ་བྱང་ཆུབ་སེམས་<line/>
དཔའ་དེ་དག་ལ་ཕྱིར་མི་ལྡོག་པའི་འཁོར་ལོ་རྡོ་རྗེའི་ཚིག་ལ་འཇུག་པའི་དོན་རྒྱ་ཆེར་བཤད་པ། རིགས་ཀྱི་བུ་དག །ཕྱིར་མི་ལྡོག་པའི་འཁོར་ལོ་ཞེས་བྱ་བ་ནི་བྱང་ཆུབ་སེམས་དཔའ་དེ་ཆོས་<line/>
འཆད་པ་ལས་སེམས་ཅན་གང་དག་གིས་ཆོས་འཆད་པ་དེ་མཉན་ནས་དེ་དག་ཐམས་ཅད་ཀྱིས་ཕྱིར་མི་ལྡོག་པའི་ཆོས་ཉིད་རྟོགས་ཤིང༌། ཕྱིར་མི་ལྡོག་པའི་འཁོར་ལོ་བཤད་པ་ལས་སླར་<line/>
མི་ལྡོག་པའོ། །རིགས་ཀྱི་བུ་དག །ཕྱིར་མི་ལྡོག་པའི་འཁོར་ལོ་ལ་མོས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་སེམས་ཅན་སྣ་ཚོགས་སུ་མི་སྤྱོད། ཆོས་སྣ་ཚོགས་སུ་མི་<line/>
སྤྱོད༑ ཐེག་པ་སྣ་ཚོགས་སུ་མི་སྤྱོད། སངས་རྒྱས་ཀྱི་ཞིང་སྣ་ཚོགས་སུ་མི་སྤྱོད། སངས་རྒྱས་སྣ་ཚོགས་སུ་མི་སྤྱོད་ཅིང༌། ཆོས་ཐམས་ཅད་ཀྱི་འཁོར་ལོ་བསྐོར་བ་ནི་ཐམས་ཅད་ཀྱི་རྗེས་<line/>
</page>
<page index="100" id="372B">སུ་ཞུགས་པར་མཐོང་སྟེ། ཆོས་ཀྱི་དབྱིངས་ཐ་དད་པར་ཡང་ཆོས་ཀྱི་འཁོར་ལོ་དེ་མི་བསྐོར་ཏེ། དེ་བས་ན་ཕྱིར་མི་ལྡོག་པའི་འཁོར་ལོ་ཞེས་བྱའོ། །འཁོར་ལོ་དེ་ནི་ཡོངས་སུ་མ་ཆད་པའི་འཁོར་<line/>
ལོའོ༑ ༑གཉིས་སུ་མེད་པའི་འཁོར་ལོའོ། །ཇི་ལྟ་བ་བཞིན་དུ་བརྗོད་པའི་འཁོར་ལོའོ། །རང་བྱུང་བའི་ཡེ་ཤེས་རྟོགས་པའི་འཁོར་ལོའོ། །འཁོར་ལོ་དེ་ནི་ཆོས་ཀྱི་དབྱིངས་ཀྱི་དཀྱིལ་འཁོར་གྱི་འཁོར་<line/>
ལོའོ༑ ༑རིགས་ཀྱི་བུ་དག །བྱང་ཆུབ་སེམས་དཔའི་སེམས་དཔའ་ཆེན་པོ་གང་དག་མཚན་མ་ཐམས་ཅད་ཀྱིས་ཕྱིར་མི་ལྡོག་པའི་འཁོར་ལོ་འདི་ལ་མོས་པར་འགྱུར་པ་དང༌། མོས་པར་བྱེད་<line/>
པ་དང༌། མོས་པར་འགྱུར་བ་དེ་ཐམས་ཅད་ནི་དེ་བཞིན་གཤེགས་པའི་རྣམ་པར་གྲོལ་བས་རྣམ་པར་གྲོལ་བར་འགྱུར་ཏེ། རྣམ་པར་གྲོལ་བ་ནི་གཉིས་སུའང་མི་སྟོན་ཏོ། །དེ་བཞིན་གཤེགས་<line/>
པའི་རྣམ་པར་གྲོལ་བའི་མཚན་ཉིད་གང་ཡིན་པ་ཆོས་ཐམས་ཅད་ཀྱི་མཚན་ཉིད་ཀྱང་དེ་ཡིན་ཏེ། དེ་བཞིན་གཤེགས་པའི་རྣམ་པར་གྲོལ་བ་ནི་མཚན་ཉིད་མེད་པའོ། །ཆོས་ཐམས་ཅད་ཀྱང་<line/>
རྣམ་པར་གྲོལ་བའི་མཚན་ཉིད་དང་བྲལ་བ་ཡིན་ཏེ། ཆོས་གང་མཚན་ཉིད་མེད་པ་དེ་ནི་རྣམ་པར་གྲོལ་བའང་མེད་མོད་ཀྱི། གཉིས་སུ་མེད་པ། སེམས་དང༌། ལུས་དང་བྲལ་བ་དེ་ནི་རྣམ་པར་<line/>
གྲོལ་བའོ། །གང་སེམས་དང༌། གང་ལུས་དེ་ནི་རྣམ་པར་གྲོལ་བར་མི་འགྱུར་རོ། །དེ་ཅིའི་ཕྱིར་ཞེ་ན། རྣམ་པར་གྲོལ་བ་དེ་སེམས་དང༌། ལུས་ཀྱི་རང་བཞིན་ཡིན་པའི་ཕྱིར་རོ། །དེ་ལྟ་བས་<line/>
</page>
<page index="101" id="373A">༄༅། །ན་ཡེ་ཤེས་དེ་གཞན་ལ་རག་མ་ལས་པའི་ཕྱིར། ཕྱིར་མི་ལྡོག་པའི་འཁོར་ལོ་ཞེས་བྱའོ། །རིགས་ཀྱི་བུ་དག །གཞན་ཡང༌། ཕྱིར་མི་ལྡོག་པའི་འཁོར་ལོ་ནི་སླར་<line/>
མི་ལྡོག་གོ །དེ་ཅིའི་ཕྱིར་ཞེ་ན། གཟུགས་ནི་གཟུགས་ཀྱི་རང་བཞིན་ལས་མི་ལྡོག་གོ །དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པའང་རྣམ་པར་<line/>
ཤེས་པའི་རང་བཞིན་ལས་མི་ལྡོག་གོ །རིགས་ཀྱི་བུ་དག །ཆོས་ཐམས་ཅད་ནི་ཆོས་ཀྱི་དབྱིངས་དེ་ལས་མི་ལྡོག་སྟེ། ཆོས་ཀྱི་དབྱིངས་དེ་ནི་ཇི་ལྟ་བ་བཞིན་ཡིན་པས་ན་ཕྱིར་མི་ལྡོག་<line/>
པའི་འཁོར་ལོ་ཞེས་བྱའོ། །འཁོར་ལོ་དེ་ནི་དབུས་སུ་འཇུག་པའང་མེད་དེ། འཁོར་ལོ་དེ་ནི་ཚད་པ་མེད་པ། རྟག་པ་མེད་པའོ། །དེ་ལ་ནི་སྒོ་ཅུང་ཟད་ཀྱང་མེད་དེ། དེ་ནི་གཉིས་སུ་མེད་<line/>
པའི་སྒོའི་འཁོར་ལོའོ། །འཁོར་ལོ་དེ་ནི་སྐོར་བ་མེད་དེ། མི་སྐོར་བའི་འཁོར་ལོའོ། །འཁོར་ལོ་དེ་ནི་སྟོན་པ་ཅུང་ཟད་ཀྱང་མེད་དེ། མི་བརྗོད་པའི་འཁོར་ལོའོ། །འཁོར་ལོ་དེ་ནི་<line/>
སྒྲོགས་པ་ཅུང་ཟད་ཀྱང་མེད་དེ། བརྗོད་དུ་མེད་པའི་འཁོར་ལོའོ། །ཡང་ཕྱིར་མི་ལྡོག་པའི་འཁོར་ལོ་དེ་ནི་སྟོང་པ་ཉིད་ཀྱི་སྒོ་ལ་གནས་པས་མཚན་མ་མེད་པའོ། །རྣམ་པར་གྲོལ་བའི་<line/>
སྒོ་ལ་གནས་པས་མཚན་ཉིད་མེད་པའོ། །ཐམས་ཅད་ཀྱི་རྗེས་སུ་སོང་བའི་ནམ་མཁའི་མཚན་ཉིད་དོ། །དེའང་དེའི་རྗེས་སུ་ཡང་དག་པར་སོང་བའི་རང་བཞིན་ཉིད་དེ། དེ་བས་ན་ཕྱིར་<line/>
</page>
<page index="102" id="373B">མི་ལྡོག་པའི་འཁོར་ལོ་ཞེས་བྱའོ། །རིགས་ཀྱི་བུ་དག །རྡོ་རྗེའི་ཚིག་ནི་གང་ཆོས་ཐམས་ཅད་ངེས་པར་རྟོགས་པའོ། །ཡང་ཆོས་ཐམས་ཅད་ངེས་པར་རྟོགས་པ་གང་ཞེ་ན། རིགས་ཀྱི་བུ་དག།<line/>
སྟོང་པ་ཉིད་ནི་རྡོ་རྗེའི་ཚིག་སྟེ། ལྟ་བའི་རྣམ་པ་ཐམས་ཅད་ངེས་པར་རྟོགས་པར་འགྱུར་རོ། །རིགས་ཀྱི་བུ་དག །མཚན་མ་མེད་པ་ནི་རྡོ་རྗེའི་ཚིག་སྟེ། རྣམ་པར་རྟོག་པ་ཐམས་ཅད་ལས་འདའ་བར་<line/>
འགྱུར་རོ། །རིགས་ཀྱི་བུ་དག །སྨོན་པ་མེད་པ་ནི་རྡོ་རྗེའི་ཚིག་སྟེ། འགྲོ་བ་ཐམས་ཅད་ལས་འདའ་བར་འགྱུར་རོ། །རིགས་ཀྱི་བུ་དག །ཆོས་ཀྱི་དབྱིངས་ནི་རྡོ་རྗེའི་ཚིག་སྟེ། སྣ་ཚོགས་ལས་འདའ་<line/>
བར་འགྱུར་རོ། །རིགས་ཀྱི་བུ་དག །དེ་བཞིན་ཉིད་ནི་རྡོ་རྗེའི་ཚིག་སྟེ། བདག་མེད་པས་འགྱུར་རོ། །རིགས་ཀྱི་བུ་དག །འདོད་ཆགས་དང་བྲལ་བ་ནི་རྡོ་རྗེའི་ཚིག་སྟེ། འདོད་ཆགས་ཀྱི་རང་<line/>
བཞིན་མེད་པར་འགྱུར་རོ། །རིགས་ཀྱི་བུ་དག །མྱ་ངན་ལས་འདས་པ་ནི་རྡོ་རྗེའི་ཚིག་སྟེ། ཆོས་རྣམས་དེའི་རང་བཞིན་དུ་སྟོན་ཏོ་ཞེས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་<line/>
དཔའ་དེ་དག་ལ་མཚན་ཐོག་ཐག་ཏུ་ཆོས་རྒྱ་ཆེར་བཤད་པ་དང༌། དེ་ན་བྱང་ཆུབ་སེམས་དཔའ་ཁ་ཅིག་ཏིང་ངེ་འཛིན་འོད་ཟེར་གྱི་མེ་ཏོག་ཅེས་བྱ་བ་མངོན་དུ་གྲུབ་པར་གྱུར་ཏེ། བྱང་ཆུབ་<line/>
སེམས་དཔའ་ཏིང་ངེ་འཛིན་དེ་ལ་གནས་ནས་བ་སྤུའི་ཁུང་བུའི་འོད་ཟེར་རེ་རེ་ལས་ཀྱང་སངས་རྒྱས་བརྒྱ་སྟོང་སྟོན་ཅིང༌། སངས་རྒྱས་བཅོམ་ལྡན་འདས་དེ་དག་ཀྱང་ཕྱོགས་བཅུའི་སངས་རྒྱས་<line/>
</page>
<page index="103" id="374A">༄༅། །ཀྱི་ཞིང་ན་སེམས་ཅན་ཐམས་ཅད་སངས་རྒྱས་ཀྱི་བྱ་བ་བྱེད་པར་མངོན་དུ་བཞུགས་སོ། །དེ་ནས་རྒྱལ་པོ་མ་སྐྱེས་དགྲས་འཇམ་དཔལ་གཞོན་ནུར་གྱུར་པ་ལ།<line/>
འཇམ་དཔལ། དུས་ལ་བབ་བོ། །འཇམ་དཔལ། མལ་ལ་བབ་བོ། །བཤོས་ལགས་ཀྱི་དེའི་དུས་ལ་བབ་པར་མཁྱེན་པར་མཛོད་ཅིག་ཅེས་ཕོ་ཉ་གདུགས་ཚོད་ལ་སྤྱན་འདྲེན་དུ་<line/>
བཅུག་གོ །དེ་ནས་གནས་བརྟན་འོད་སྲུང་ཆེན་པོ་སྔ་དྲོའི་དུས་ཀྱི་ཚེ་ཤམ་ཐབས་བགོས། ཆོས་གོས་དང༌། ལྷུང་བཟེད་ཁྱེར་ཏེ། དགེ་སློང་ལྔ་བརྒྱ་དང་འགྲོགས་ནས་བསོད་སྙོམས་ཀྱི་ཕྱིར་<line/>
རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་སོང་བ་ལས། དེ་ལམ་གྱི་ཚིགས་སུ་ཕྱིན་པ་དང་འདི་སྙམ་དུ་གྱུར་ཏེ། གྲོང་ཁྱེར་ཆེན་པོར་འགྲོ་བ་ཧ་ཅང་སྔ་ཆེས་ཀྱི། གང་བདག་ནི་འཇམ་དཔལ་<line/>
གཞོན་ནུར་གྱུར་པའི་གཙུག་ལག་ཁང་ག་ལ་བ་དེར་སོང་བ་དང༌། དེ་ན་གཏམ་གྱི་རྒྱུན་ཅིག་ཡོད་པར་འགྱུར་རོ་སྙམ་མོ། །དེ་ནས་གནས་བརྟན་འོད་སྲུང་ཆེན་པོ་དགེ་སློང་ལྔ་བརྒྱ་<line/>
ཙམ་པོ་དེ་དག་དང༌། འཇམ་དཔལ་གཞོན་ནུར་གྱུར་པའི་གཙུག་ལག་ཁང་ག་ལ་བ་དེར་སོང་སྟེ་ཕྱིན་ནས། འཇམ་དཔལ་གཞོན་ནུར་གྱུར་པ་དང་དགའ་བ་དང༌། མགུ་བའི་གཏམ་<line/>
རྣམ་པ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ །དེ་ནས་འཇམ་དཔལ་གཞོན་ནུར་གྱུར་པས་གནས་བརྟན་འོད་སྲུང་ཆེན་པོ་ཕྱོགས་གཅིག་ཏུ་འདུག་པ་ལ་འདི་སྐད་ཅེས་སྨྲས་སོ། །<line/>
</page>
<page index="104" id="374B">ཆེ་དང་ལྡན་པ་འོད་སྲུང་ཆེན་པོ། ཅིའི་ཕྱིར་ན་ནང་པར་སྔར་ཤམ་ཐབས་བགོས། ཆོས་གོས་དང༌། ལྷུང་བཟེད་ཁྱེར་ཏེ་འགྲོ་།སྨྲས་པ། འཇམ་དཔལ། བདག་ནི་བསོད་སྙོམས་ཀྱི་སླད་དུ་རྒྱལ་<line/>
པོའི་ཁབ་ཏུ་མཆི་བར་འཚལ་ལོ། །འཇམ་དཔལ་གྱིས་སྨྲས་པ། ཚེ་དང་ལྡན་པ་འོད་སྲུང་ཆེན་པོ་འཁོར་དང་བཅས་པ་ལ་བདག་གིས་བཤོས་གསོལ་གྱི་དགོངས་ཤིག །སྨྲས་པ། འཇམ་<line/>
དཔལ་བགྱིས་ཤིང་མཆོད་པར་འཚལ་ཏེ། བདག་ནི་ཆོས་འཚལ་གྱི། ཟང་ཟིང་འཚལ་པ་མ་ལགས་སོ། །སྨྲས་པ། ཚེ་དང་ལྡན་པ་འོད་སྲུང་ཆེན་པོ། བདག་ལ་དགོངས་ཤིག་དང༌། ཟང་<line/>
ཟིང་གིས་བསྡུ་བ་དང༌། ཆོས་ཀྱིས་བསྡུ་བ་གཉིས་ཀ་ཁྱོད་ལ་འདུ་བར་མཆིའོ། །འོད་སྲུང་ཆེན་པོས་སྨྲས་པ། འཇམ་དཔལ། བདག་ནི་འཚལ་མཆད་ཀྱང་ཁྱོད་ཀྱི་སླད་བཞིན་དུ་འབྲང་མ་<line/>
འཚལ་ལོ། །དེ་ཅིའི་སླད་དུ་ཞེ་ན། ཆོས་སྟོན་པ་དེ་ནི་ཇི་ལྟར་ཁྱོད་ཀྱི་དྲུང་ནས་ཐོས་པ་འདྲ་བར་གཞན་ལས་མི་ཐོས་སོ། །འཇམ་དཔལ། དེ་རིང་སེམས་ཅན་ཆེན་པོ་དེ་དག་དང་གང་དུ་བཤོས་<line/>
གསོལ། འཇམ་དཔལ་གྱིས་སྨྲས་པ། ཚེ་དང་ལྡན་པ་འོད་སྲུང་ཆེན་པོ། གང་གི་ཚེ་བདག་ཅག་ལ་སྦྱིན་པ་བྱིན་ནས་འཁོར་བ་ལས་ཀྱང་མི་བསྐྱོད། མྱ་ངན་ལས་འདས་པའང་རྟོགས་<line/>
པར་མི་བྱེད། སོ་སོའི་སྐྱེ་བོའི་ས་ལས་ཀྱང་མི་འདའ། འཕགས་པའི་ཆོས་མངོན་པར་ཡང་མི་བྱེད་པ་དེའི་ཟས་དེ་རིང་འཚལ་ལོ། །ཚེ་དང་ལྡན་པ་འོད་སྲུང་ཆེན་པོ། གང་གིས་བདག་ཅག་<line/>
</page>
<page index="105" id="375A">༄༅། །ལ་སྦྱིན་པ་བྱིན་ནས་འབྲི་བར་ཡང་མི་འགྱུར། འཕེལ་བར་ཡང་མི་འགྱུར། ཆོས་གང་ཡང་སྐྱེད་པར་ཡང་མི་བགྱིད། འགག་པར་ཡང་མི་བགྱིད། ཆོས་<line/>
གང་གཏོང་བར་ཡང་མི་བགྱིད། ཐོབ་པར་ཡང་མི་བགྱིད་པ་དེའི་ཟས་དེ་རིང་འཚལ་ལོ། །གནས་བརྟན་གྱིས་སྨྲས་པ། འཇམ་དཔལ། དེ་ལྟར་སྦྱིན་པར་བགྱིད་པ་དེ་དང་དེ་དག་ནི་སྦྱིན་<line/>
བདག་ཆེན་པོ་ལགས་ཀྱི་མ་ཆིའོ།། །།བམ་པོ་བཞི་པ། དེ་ནས་འཇམ་དཔལ་གཞོན་ནུར་གྱུར་པ་འདི་སྙམ་དུ་གྱུར་ཏེ། བདག་ནི་སངས་རྒྱས་ཀྱི་རྣམ་པར་རོལ་པས་རྒྱལ་པོའི་ཁབ་ཀྱི་གྲོང་<line/>
ཁྱེར་ཆེན་པོར་འགྲོའོ་སྙམ་མོ། །ཡང་དེའི་ཚེ་ན་ཏིང་ངེ་འཛིན་རྫུ་འཕྲུལ་ཐམས་ཅད་རྣམ་པར་འཕྲུལ་པ་ཞེས་བྱ་བ་ལ་མཉམ་པར་བཞག་གོ །འཇམ་དཔལ་གཞོན་ནུར་གྱུར་པ་རྫུ་འཕྲུལ་<line/>
ཐམས་ཅད་རྣམ་པར་འཕྲུལ་པའི་ཏིང་ངེ་འཛིན་ལ་མཉམ་པར་བཞག་མ་ཐག་ཏུ་དེ་ནས་མི་མཇེད་ཀྱི་འཇིག་རྟེན་གྱི་ཁམས་འདི་ཐམས་ཅད་ལག་མཐིལ་བཞིན་དུ་མཉམ་པར་གྱུར་<line/>
ཏོ༑ ༑སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་ཀྱང་སྣང་བ་ཆེན་པོས་སྣང་བར་གྱུར་ཏོ། །སེམས་ཅན་དམྱལ་བ་པའི་སེམས་ཅན་རྣམས་ཀྱི་སྡུག་བསྔལ་ཡང་<line/>
རྒྱུན་ཆད་དོ། །བྱོལ་སོང་གི་སྐྱེ་གནས་པ་དང༌། གཤིན་རྗེའི་འཇིག་རྟེན་པའི་སེམས་ཅན་རྣམས་ཀྱི་སྡུག་བསྔལ་ཡང་རྒྱུན་ཆད་དོ། །སེམས་ཅན་གང་ཡང་འདོད་ཆགས་སམ།<line/>
</page>
<page index="106" id="375B">ཞེ་སྡང་ངམ། གཏི་མུག་གམ། ངའམ། གཡོའམ། ཁྲོ་བའམ། གནོད་འཆབ་པར་གྱུར་པ་མེད་དོ། །དེའི་ཚེ་སེམས་ཅན་ཐམས་ཅད་གཅིག་ལ་གཅིག་པ་དང༌། མར་འདུ་ཤེས་ཤིང་བྱམས་<line/>
པ་ལ་གནས་པར་གྱུར་ཏོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའང་རྣམ་པ་དྲུག་ཏུ་རབ་ཏུ་གཡོས་སོ། །འདོད་པར་སྤྱོད་པ་དང༌། གཟུགས་ན་སྤྱོད་པའི་ལྷའི་བུ་རྣམས་<line/>
ཀྱང༑ འཇམ་དཔལ་གཞོན་ནུར་གྱུར་པ་ལ་མཆོད་པར་བྱ་བའི་ལས་ལ་བརྩོན་པར་གྱུར་ཏོ། །སིལ་སྙན་བརྒྱ་སྟོང་ཡང་དཀྲོལ་བར་གྱུར་ཏོ། །མེ་ཏོག་དྲི་ཞིམ་པོའི་ཆར་ཡང་མངོན་པར་<line/>
བབ་བོ། །ལམ་གྱི་བྱི་དོར་ཀྱང་བྱས་སོ། །འཇམ་དཔལ་གཞོན་ནུར་གྱུར་པས་ཏིང་ངེ་འཛིན་དེ་ལ་སྙོམས་པར་ཞུགས་མ་ཐག་ཏུ་དེ་ནས་གཙུག་ལག་ཁང་དེའི་སྒོ་ནས་བཟུང་སྟེ། གྲོང་<line/>
ཁྱེར་གྱི་སྒོའི་བར་དུ་དེའི་བར་གྱི་ལམ་ཐམས་ཅད་ལག་མཐིལ་བཞིན་དུ་མཉམ་པར་གྱུར་ཏོ། །རིན་པོ་ཆེ་དུ་མ་ནི་བསགས། རིན་པོ་ཆེ་དུ་མས་ནི་སྤྲས། རིན་པོ་ཆེའི་སྟེགས་བུས་ནི་བསྐོར།<line/>
ཞིང་དུ་ཤིང་རྟ་བདུན་ཙམ་དུ་མེ་ཏོག་པདྨ་དམར་པོ་དང༌། ཀུ་མུ་ཏ་དང༌། པུཎྜ་རི་ཀས་ནི་གང༌། སྟེང་ནས་ནི་རིན་པོ་ཆེའི་དྲ་བས་གཡོགས། དར་གྱི་ལྡ་ལྡི་མང་པོ་ནི་བྲེས། གདུགས་དང༌།<line/>
རྒྱལ་མཚན་དང༌། བ་དན་དང༌། རུ་མཚོན་ནི་བསྒྲེང་བར་གྱུར་ཏོ། །རིན་པོ་ཆེའི་སྟེགས་བུ་གཉིས་ཀྱི་གཡས་གཡོན་དུ་མངའ་རྒྱང་རེ་རེ་ཙམ་ན་རིན་པོ་ཆེའི་ཤིང་ཡོད་པར་གྱུར་ཏོ། །རིན་<line/>
</page>
<page index="107" id="376A">༄༅། །པོ་ཆེའི་ཤིང་ཐམས་ཅད་ལས་རིན་པོ་ཆེའི་ཤིང་གཉིས་པ། རིན་པོ་ཆེའི་སྲད་བུས་སྤྲེལ་བར་གྱུར་ཏོ། །རིན་པོ་ཆེའི་ཤིང་རེ་རེ་ལས་ཀྱང་གང་དྲི་<line/>
བྱུང་བར་གྱུར་པའི་དྲི་དེས་ནི་དཔག་ཚད་གཅིག་ཁོ་ན་ཁོར་ཡུག་ཏུ་ཁྱབ་པར་གྱུར་ཏོ། །རིན་པོ་ཆེའི་ཤིང་གཉིས་ཀྱི་བར་ན་རྫིང་བུ་སྤྲུལ་པར་གྱུར་ཏེ། གསེར་གྱི་བྱེ་མ་ནི་བཀྲམ། རིན་<line/>
པོ་ཆེའི་སྟེགས་བུས་ནི་བསྐོར། ནོར་བུ་བཻ་ཌཱུཪྻའི་སྐས་ནི་ཟུག །མེ་ཏོག་ཨུཏྤ་ལ་དང༌། པདྨ་དང༌། ཀུ་མུ་ད་དང༌། པུཎྜ་རི་ཀས་ནི་བཀབ། བྱ་དུར་པ་ནི་སྐད་འབྱིན། ཆུ་ཡན་ལག་<line/>
བརྒྱད་དང་ལྡན་པས་ནི་ཡོངས་སུ་གང་བར་གྱུར་ཏོ། །ཤིང་ཐམས་ཅད་ལ་རིན་པོ་ཆེ་དང༌། གསེར་གྱི་དྲ་བ་ནི་བྲེས་པར་གྱུར་ཏོ། །རིན་པོ་ཆེའི་ཤིང་ཐམས་ཅད་ཀྱི་བར་ན་རིན་པོ་ཆེའི་<line/>
ཕོག་ཕོར་ནས་སྤོས་ཀྱིས་ནི་བདུགས་པར་གྱུར་ཏོ། །རིན་པོ་ཆེའི་ཤིང་ཐམས་ཅད་ཀྱི་དྲུང་ན་ལྷའི་བུ་མོ་ཉི་ཤུ་རྩ་ལྔ་ལྔ་སྦྲུལ་ཡོད་པ་ནས་བྱུང་བའི་ཙནྡན་གྱི་སྙིང་པོའི་ཕྱེ་མ་ཐོགས་<line/>
ཏེ་འདུག་པར་གྱུར་ཏོ། །འཇམ་དཔལ་གཞོན་ནུར་གྱུར་པས་ཏིང་ངེ་འཛིན་དེ་ལ་སྙོམས་པར་ཞུགས་མ་ཐག་ཏུ་དེ་ནས་དེའི་ཚེ་ངོ་མཚར་དང༌། རྨད་དུ་བྱུང་བ་འདི་དག་དང༌། གཞན་<line/>
དག་ཀྱང་སྣང་ངོ༌། །དེ་ནས་འཇམ་དཔལ་གཞོན་ནུར་གྱུར་པས་ཤམ་ཐབས་བགོས་ཏེ། གནས་བརྟན་འོད་སྲུང་ཆེན་པོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་འོད་སྲུང་ཆེན་<line/>
</page>
<page index="108" id="376B">པོ། ཁྱོད་ནི་མདུན་དུ་བཞུད་ཅིག །བདག་ནི་ཁྱོད་ཀྱི་སླད་བཞིན་དུ་མཆིའོ། །དེ་ཅིའི་ཕྱིར་ཞེ་ན། གནས་བརྟན་འོད་སྲུང་ཆེན་པོ་ནི་བགྲེས་ལ་རབ་ཏུ་བྱུང་ནས་ཀྱང་ཡུན་རིང་སྟེ། དེ་བཞིན་<line/>
གཤེགས་པ་མ་མཐོང་བར་རབ་ཏུ་བྱུང་ཞིང༌། གང་འཇིག་རྟེན་ན་དགྲ་བཅོམ་པ་དེའི་རྗེས་སུ་རབ་ཏུ་བྱུང་བས་དེ་བས་ན། ཚེ་དང་ལྡན་པ་འོད་སྲུང་ཆེན་པོ། ཁྱོད་ནི་མདུན་དུ་བཞུད་ཅིག།<line/>
དེ་སྐད་ཅེས་སྨྲས་པ་དང༌། འོད་སྲུང་ཆེན་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ། ལེགས་པར་གསུངས་པའི་ཆོས་འདུལ་བ་ལས་ནི་སུའང་<line/>
ནས་རྒན་པ་དང༌། ལོ་གྲངས་ཀྱིས་རྒན་པ་ཞེས་མི་བགྱི་ཡི། འཇམ་དཔལ། ལེགས་པར་གསུངས་པའི་ཆོས་འདུལ་བ་ལས་ནི་ཤེས་རབ་ཀྱིས་རྒན་པ་དང༌། ཐོས་པས་རྒན་པ་དང༌། སྤོབས་<line/>
པས་རྒན་པ་དང༌། དབང་པོ་ཤིན་ཏུ་རྣམ་པར་ཕྱེ་བ་ལ་རྒན་པ་ཞེས་བགྱི་ལ། འཇམ་དཔལ། ཁྱོད་ཀྱང་ཤེས་རབ་ཀྱིས་བགྲེས། གསན་པས་བགྲེས། སྤོབས་པས་བགྲེས། དབང་པོ་དམ་པ་དང༌། དམ་པ་<line/>
མ་ལགས་པར་མཁྱེན་པ་ལ་མཁས་པས་དེའི་སླད་དུ་ཁྱོད་ཉིད་ཐུ་བོ་བགྲེས་པ་ལགས་ཀྱི། མདུན་དུ་བཞུད་ཅིག །བདག་ནི་ཁྱོད་ཀྱི་སླད་བཞིན་དུ་མཆིའོ། །ཡང་འཇམ་དཔལ། དོན་འདི་<line/>
ཉིད་ཤིན་ཏུ་བཤད་པའི་སླད་དུ་སྐབས་འདིར་བདག་གིས་དཔེ་ཙམ་ཞིག་བཤད་པར་སྤོབས་སོ། །འཇམ་དཔལ། འདི་ལྟ་སྟེ། དཔེར་ན། སེང་གེའི་ཕྲུག་གུ་བྱུང་ནས་རིང་<line/>
</page>
<page index="109" id="377A">༄༅། །བོ་མ་ལོན་པ་ནི་བདག་གི་སྟོབས་ཀྱི་ཤུགས་མ་རྫོགས་མོད་ཀྱི། སེང་གེའི་ཕྲུག་གུ་དེའི་དྲི་རླུང་གིས་གང་དང༌། གང་དུ་ཁྱེར་བ་དེ་དང༌། དེ་དག་ཏུ་རི་དྭགས་ཐམས་<line/>
ཅད་དྲི་དེ་མི་བཟོད་ནས་འབྲོས་པར་བགྱིད་དེ། བལ་གླང་གླང་པོ་ཆེ་ཆེན་པོ་ལོ་དྲུག་ཅུ་ལོན་པ། ལིག་རི་སྲ་བས་དམ་དུ་བཅིངས་པ་དེ་དག་ཀྱང་སེང་གེའི་ཕྲུག་གུ་དེའི་དྲིས་ཕོག་<line/>
པ་དང༌། འཇིགས་སྐྲག་ནས་ལིག་རིས་བཅིངས་པ་དེ་དག་བཅད་དེ་ཕྱོགས་ཕྱོགས་སུ་འབྲོས་སོ། །ཕུག་ན་གནས་པ་ནི་ཕུག་ཏུ། ཁུང་ན་གནས་པ་ནི་ཁུང་དུ་འཇུག །ཆུ་ན་གནས་<line/>
པ་ནི་ཆུར་འཇུག །བྱ་ནི་ནམ་མཁའ་ལ་འཕུར་རོ། །འཇམ་དཔལ། དེ་བཞིན་དུ་བྱང་ཆུབ་སེམས་དཔའ་སེམས་ཐོག་མ་བསྐྱེད་པའང་ཤེས་རབ་དང༌། ཡེ་ཤེས་ཀྱི་སྟོབས་བསྐྱེད་<line/>
པ་མ་ཐོབ་མོད་ཀྱི། སེམས་བསྐྱེད་མ་ཐག་ཏུ་ཉན་ཐོས་དང༌། རང་སངས་རྒྱས་ཐམས་ཅད་ཟིལ་གྱིས་གནོན་པར་འགྱུར། བདུད་ཐམས་ཅད་ཀྱང་འཇིགས་པར་འགྱུར་ཞིང་<line/>
སྐྲག་ནས་བདག་གི་ཁང་པ་ན་མི་དགའ་བར་འགྱུར་རོ། །ཡང་འཇམ་དཔལ། སེང་གེའི་ཕྲུག་གུ་དེས་སེང་གེའི་སྟོབས་དང༌། ཤུགས་ཐོབ་པ་གཞན་དག་སེང་གེའི་སྐད་འབྱིན་<line/>
པའི་སྒྲ་ཐོས་ནའང་འཇིགས་དངངས་སྐྲག་པར་མི་འགྱུར་གྱི། སྟེང་དུ་བདག་ཀྱང་རིང་པོ་མི་ཐོགས་པར་སེང་གེའི་སྐད་འབྱིན་ཏོ་སྙམ་དུ་སེམས་པར་འགྱུར་རོ། །འཇམ་དཔལ། དེ་<line/>
</page>
<page index="110" id="377B">བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོའང་སངས་རྒྱས་ཀྱི་སེང་གེའི་སྐད་ཐོས་ནས་མི་འཇིགས་མི་དངས་སྐྲག་པར་མི་འགྱུར་གྱི་སྟེང་དུ་བདག་ཀྱང་རིང་པོར་མ་ཐོགས་པར་<line/>
དེ་བཞིན་དུ་བྱང་ཆུབ་ཐོབ་ནས་དེ་དང་འདྲ་བར་སེང་གེའི་སྐད་ཡང་དག་པར་འབྱིན་པར་བྱའོ་སྙམ་དུ་སེམས་པར་འགྱུར་རོ། །འཇམ་དཔལ། དེ་ལྟ་བས་ན་གང་དག་ཉན་ཐོས་ཀྱི་ནང་ན་<line/>
གང་བགྲེས། རང་སངས་རྒྱས་ཀྱི་ནང་ན་གང་བགྲེས། དེ་བཞིན་གཤེགས་པའི་ནང་ན་གང་བགྲེས་ཞེས་སྨྲ་ཞིང་ཡང་དག་པར་བརྗོད་པ་དེ་དག་ནི། འཇམ་དཔལ། བྱང་ཆུབ་ཀྱི་སེམས་<line/>
ལ་སྨྲ་ཞིང་ཡང་དག་པར་བརྗོད་པ་ལགས་སོ། །དེ་ཅིའི་སླད་དུ་ཞེ་ན། འཇམ་དཔལ། དགེ་བའི་ཆོས་དེ་དག་ཐམས་ཅད་ནི་དེ་ལས་བྱུང་ངོ༌། །དེའི་སླད་དུའང་འཇམ་དཔལ་ཁྱོད་ནི་ཐུ་<line/>
བོ་བགྲེས་པོ་ལགས་ཀྱི། སྔོན་དུ་བཞུད་ཅིག །བདག་ནི་ཁྱོད་ཀྱི་སླད་བཞིན་དུ་མཆིའོ། །དེ་ནས་འཇམ་དཔལ་གཞོན་ནུར་གྱུར་པ་མདུན་དུ་སོང་བ་དང༌། བྱང་ཆུབ་སེམས་དཔའ་སེམས་<line/>
དཔའ་ཆེན་པོ་དེ་དག་དང༌། ཉན་ཐོས་ཆེན་པོ་དེ་དག་ཀྱང་དེའི་ཕྱི་བཞིན་དུ་དོང་ངོ༌། །འཇམ་དཔལ་གཞོན་ནུར་གྱུར་པ་རིན་པོ་ཆེའི་ལམ་དེར་སོང་མ་ཐག་ཏུ་དེ་ནས་དེའི་ཚེ་སྟེང་གི་བར་<line/>
སྣང་ལས་མེ་ཏོག་གི་ཆར་ཆེན་པོའང་མངོན་པར་བབ་བོ། །སིལ་སྙན་བརྒྱ་སྟོང་གི་སྒྲའང་བྱུང་ངོ༌། །ས་ཆེན་པོའང་རྣམ་པ་དྲུག་ཏུ་རབ་ཏུ་གཡོས་སོ། །འཇིག་རྟེན་ཡང་སྣང་བ་ཆེན་པོས་<line/>
</page>
<page index="111" id="378A">༄༅། །ཁྱབ་པར་གྱུར་ཏོ། །དེ་ནས་འཇམ་དཔལ་གཞོན་ནུར་གྱུར་པ་དེ་འདྲ་བའི་བཀོད་པ་དང་ལྡན་ནས་ལུས་ལས་འོད་ཟེར་བརྒྱ་སྟོང་ནི་བྱུང༌། མེ་ཏོག་པདྨའི་<line/>
ཆར་ནི་འབབ་བཞིན་དུ་གྲོང་ཁྱེར་ཆེན་པོར་སོང་བ་དང༌། རྒྱལ་པོ་མ་སྐྱེས་དགྲས་འཇམ་དཔལ་གཞོན་ནུར་གྱུར་པ་བྱང་ཆུབ་སེམས་དཔའ་བརྒྱད་ཁྲི་ཉིས་སྟོང་དང༌། ཉན་ཐོས་ལྔ་<line/>
བརྒྱ་ཙམ་གྱིས་བསྐོར་ཅིང་མདུན་དུ་བདར་ཏེ་འོང་ངོ་ཞེས་ཐོས་ནས་འདི་སྙམ་དུ་གྱུར་ཏེ། འདིར་ནི་ལྔ་བརྒྱའི་བཤོས་སྦྱར་ལ་ད་འདི་སྙེད་ཀྱི་མང་པོ་ཞིག་གཤེགས་པར་གྱུར་ན་<line/>
གང་དུ་བཞུགས། ཅི་གསོལ་སྙམ་སྟེ། དེ་ལྟར་བདག་ནི་འཇམ་དཔལ་གཞོན་ནུར་གྱུར་པས་བསླུས་སོ་སྙམ་དུ་རྒྱལ་པོ་མ་སྐྱེས་དགྲ་དེ་ལྟར་སེམས་སྐྱེས་མ་ཐག་ཏུ་དེ་ནས་དེའི་<line/>
མོད་ལ་རྒྱལ་པོ་ཆེན་པོ་ངལ་གསོས་པོ་དང༌། གནོད་སྦྱིན་གྱི་བདག་པོ་ཀུ་བེ་རས་བདག་ཅག་གི་ལུས་ཆེ་བ་བསྟན་ནས་རྒྱལ་པོ་མ་སྐྱེས་དགྲ་ལ་འདི་སྐད་ཅེས་སྨྲས་སོ། །རྒྱལ་པོ་ཆེན་<line/>
པོར་མི་དགར་མ་བྱེད་ཅིག །འཇམ་དཔལ་གཞོན་ནུར་གྱུར་པ་ནི་ཤེས་རབ་ཆེ་བ། ཤེས་རབ་ཀྱི་གཟི་བརྗིད་དང་ལྡན་པ། རྫུ་འཕྲུལ་བྱིན་གྱིས་རློབ་པ་ལ་མཁས་པ་ཡིན་ཏེ། དེ་<line/>
ནི་འདོད་ན་ཟན་ཆང་གཅིག་གིས་ཀྱང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་ཐམས་ཅད་འགྲངས་པར་བྱེད་མཁས་ན་བརྒྱད་ཁྲི་ཉིས་སྟོང་<line/>
</page>
<page index="112" id="378B">ལ་ལྟ་ཅི་སྨོས་ཏེ། རྒྱལ་པོ་ཆེན་པོ། མི་དགར་མ་བྱེད་ཅིག །ཐམས་ཅད་ལ་ཁྱེད་པར་འོང་ངོ༌། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ། འཇམ་དཔལ་གཞོན་ནུར་གྱུར་པའི་སྦྱིན་པའི་ཐབས་<line/>
ནི་ཟད་མི་ཤེས་སོ། །དེ་ནས་རྒྱལ་པོ་མ་སྐྱེས་དགྲས་ཚིག་དེ་ཐོས་པ་དང༌། དགའ་མགུ་རངས། རབ་ཏུ་དགའ་ཞིང་དགའ་བ་དང༌། ཡིད་བདེ་བ་སྐྱེས་ནས་ཡང་ཤིན་ཏུ་འཇམ་དཔལ་གཞོན་ནུར་<line/>
གྱུར་པ་ལ་སྟན་པའི་འདུ་ཤེས་ཀྱིས་བཀུར་སྟི་བྱེད་པར་གྱུར་ཏོ། །དེ་ནས་རྒྱལ་པོ་མ་སྐྱེས་དགྲ་བདག་གི་འགྲོ་བ་དང༌། འཁོར་དང་བཅས་ཏེ། མེ་ཏོག་དང༌། དྲི་དང༌། ཕྲེང་བ་དང༌། བྱུག་པ་<line/>
དང༑ ཕྱེ་མ་ཐོགས་ནས་གཡོགས་དང་བཅས་པས་འཇམ་དཔལ་གཞོན་ནུར་གྱུར་པ་བསུ་བའི་ཕྱིར་ཕྱི་རོལ་ཏུ་བྱུང་ནས། དེ་ནས་འཇམ་དཔལ་གཞོན་ནུར་གྱུར་པ་ལ་མཆོད་པ་བྱས་ཏེ།<line/>
སླར་བདག་གི་ཁྱིམ་དུ་སོང་ངོ༌། །དེ་ནས་འཇམ་དཔལ་གཞོན་ནུར་གྱུར་པ་འཁོར་དང་བས་ཏེ། རྒྱལ་པོ་མ་སྐྱེས་དགྲའི་ཁང་པ་ག་ལ་བ་དེར་དོང་སྟེ་ཕྱིན་པ་དང་ནང་དུ་གོང་ངོ༌། །ནང་<line/>
དུ་ཕྱིན་པ་དང༌། གྲོང་ཁྱེར་ན་གནས་པ་ཐམས་ཅད་ཀྱང་མཆོད་པའི་ལས་ལ་བརྩོན་པར་གྱུར་ཏོ། །ཡང་དེའི་ཚེ་ན་བྱང་ཆུབ་སེམས་དཔའི་འཁོར་དེར་བྱང་ཆུབ་སེམས་དཔའ་སེམས་<line/>
དཔའ་ཆེན་པོ་ཀུན་ཏུ་གཟིགས་པ་ཞེས་བྱ་བ་ཞིག་འདུས་པར་གྱུར་ཏོ། །དེ་ནས་འཇམ་དཔལ་གཞོན་ནུར་གྱུར་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་གཟིགས་པ་<line/>
</page>
<page index="113" id="379A">༄༅། །ལ་འདི་སྐད་ཅེས་སྨྲས་སོ། །རིགས་ཀྱི་བུ། ཁྱོད་ཀྱིས་འཁོར་གྱི་གནས་བཀོད་པ་བྱའོ། །དེའི་དུས་ལ་བབ་པར་ཤེས་པར་གྱིས་ཤིག །དེ་ནས་བྱང་<line/>
ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་གཟིགས་པས་རྒྱལ་པོ་མ་སྐྱེས་དགྲའི་ཁབ་ཀྱི་གཡས་གཡོན་དུ་བལྟས་པ་དང༌། བལྟས་མ་ཐག་ཏུ་རྒྱལ་པོ་མ་སྐྱེས་དགྲའི་<line/>
ཁབ་ཏུ་འཁོར་གྱི་གནས་བྱུང་སྟེ། དར་གྱི་ལྡ་ལྡི་མང་པོ་ནི་བཏགས། བླ་རེ་ནི་བྲེས། གདུགས་དང༌། རྒྱལ་མཚན་དང༌། བ་དན་ནི་བསྒྲེང༌། མེ་ཏོག་སིལ་མས་ནི་བཀང་ཞིང་<line/>
ལག་མཐིལ་བཞིན་དུ་མཉམ་པ་དང༌། ཡངས་ཤིང་རྒྱ་ཆེ་བར་གྱུར་ཏོ། །ཡང་དེའི་ཚེ་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ལས་མངོན་པར་འཕགས་པ་ཞེས་<line/>
བྱ་བ་ཞིག་བྱང་ཆུབ་སེམས་དཔའི་འཁོར་དེར་འདུས་པར་གྱུར་ཏོ། །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ཆོས་ལས་མངོན་པར་འཕགས་པ་<line/>
བོས་ཏེ་འདི་སྐད་ཅེས་སྨྲས་སོ། །རིགས་ཀྱི་བུ། ཁྱོད་ཀྱིས་སྟན་གདིང་བར་གྱིས་ཤིག །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ལས་མངོན་པར་འཕགས་པས་<line/>
དེའི་ཚེ་སེ་གོལ་གྱི་སྒྲ་བྱས་པ་དང༌། དེ་ནས་དེའི་ཚེ་འཁོར་གྱི་གནས་དེ་ནས་སྟན་རྣམ་པ་སྣ་ཚོགས་པ་བལྟ་ན་སྡུག་པ། གོས་དུ་མས་གཡོགས་པ་བཞི་ཁྲི་ཉིས་སྟོང་མངོན་<line/>
</page>
<page index="114" id="379B">པར་བྱུང་བར་གྱུར་ཏོ། །དེ་ནས་འཇམ་དཔལ་གཞོན་ནུར་གྱུར་པ་སྟན་གཏིང་བ་ལ་འདུག་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང༌། ཉན་ཐོས་ཆེན་པོ་དེ་<line/>
དག་ཀྱང་སྟན་དེ་དག་ལ་ཅི་རིགས་པར་འཁོད་དོ། །དེ་ནས་རྒྱལ་པོ་མ་སྐྱེས་དགྲས་འཇམ་དཔལ་གཞོན་ནུར་གྱུར་པ་སྟན་ལ་འདུག་པར་ཤེས་ནས་འདི་སྐད་ཅེས་གསོལ་ཏོ། །འཇམ་<line/>
དཔལ། འབྲས་ཆན་སླད་མ་གྲོལ་གྱི་བར་དུ་ཅུང་ཟད་ཅིག་གཞེས་ཤིག །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། ཐམས་ཅད་ལ་ཆོག་པར་འགྱུར་གྱི། བྱ་བ་ཉུང་དུ་གྱིས་<line/>
ཤིག །དེ་ནས་རྒྱལ་པོ་ཆེན་པོ་བཞི་དཔུང་དང་བཅས། འཁོར་དང་བཅས་ཏེ་འཇམ་དཔལ་གཞོན་ནུར་གྱུར་པའི་མཆོད་པའི་ལས་ལ་བརྩོན་པར་གྱུར་ཏོ། །བརྒྱ་བྱིན་ལྷའི་དབང་པོའང་<line/>
ཆུང་མ་དང༌། ལྷའི་བུ་མོ་དང༌། དེ་མ་ཡིན་པའི་ལྷ་དང༌། ལྷ་མ་ཡིན་གྱི་བུ་མོ་དག་དང་བཅས་ཏེ། ཨ་ཀ་རུ་དང༌། ཙནྡན་གྱི་ཕྱེ་མས་བྱང་ཆུབ་སེམས་དཔའ་ཐམས་ཅད་དང༌། ཉན་ཐོས་<line/>
ཐམས་ཅད་ལ་གཏོར་ཀྱང་སྐྱེས་བུ་དམ་པ་དེ་དག་ནི་སྤོས་ཀྱི་འདུ་ཤེས་དང༌། ལྷའི་བུ་མོའི་འདུ་ཤེས་སུ་སྐྱེད་པ་མི་བྱེད་དོ། །ཚངས་པ་མི་མཇེད་ཀྱི་བདག་པོའང་ཁྱེའུའི་གཟུགས་སུ་<line/>
བསྒྱུར་ཏེ། གཡག་རྔའི་རྡུལ་ཡབ་ཐོགས་ནས་འཇམ་དཔལ་གཞོན་ནུར་གྱུར་བའི་གཡས་ལོགས་ན་གཡོབ་ཅིང་འདུག་པར་གྱུར་ཏོ། །ཚངས་པའི་རིས་ཀྱི་ལྷའི་བུ་རྣམས་ཀྱང་བྱང་<line/>
</page>
<page index="115" id="380A">༄༅། །ཆུབ་སེམས་དཔའ་ཐམས་ཅད་ཀྱི་གཡས་ཕྱོགས་ན་འདུག་ཅིང་གཡག་རྔའི་རྡུལ་ཡབ་ཐོགས་ཏེ་གཡོབ་པར་གྱུར་ཏོ། །ཀླུའི་རྒྱལ་པོ་མ་དྲོས་<line/>
པའང་བདག་གི་ལུས་མི་སྣང་བར་བྱས་ཏེ། སྟེང་གི་བར་སྣང་ལས་མེ་ཏོག་གི་སེ་མོ་དོ་འཕྱང་བར་བྱས་སོ། །མེ་ཏོག་གི་སེ་མོ་དོ་དེ་ལས་ཀྱང་ཆུ་ཡན་ལག་བརྒྱད་དང་ལྡན་པ་འབྱུང་<line/>
བར་བྱེད་དེ། ཆུ་དེས་ཀྱང་ཆུའི་བྱ་བ་བྱས་སོ། །དེ་བཞིན་དུ་བྱང་ཆུབ་སེམས་དཔའ་ཐམས་ཅད་སོ་སོ་དང༌། དེ་བཞིན་དུ་ཉན་ཐོས་རྣམས་ཀྱི་མདུན་དུའང་མུ་ཏིག་གི་སེ་མོ་དེ་འཕྱང་<line/>
དུ་བཅུག་སྟེ། དེ་དག་གིས་ཆུའི་བྱ་བ་བྱས་སོ། །དེ་ནས་རྒྱལ་པོ་མ་སྐྱེས་དགྲ་འདི་སྙམ་དུ་གྱུར་ཏེ། བྱང་ཆུབ་སེམས་དཔའ་འདི་དག་ལ་ལྷུང་བཟེད་མི་མངའ་ན་དེ་དག་ཅི་ལས་<line/>
གསོལ་བར་འགྱུར་སྙམ་མོ། །དེ་ནས་འཇམ་དཔལ་གཞོན་ནུར་གྱུར་པའི་སེམས་ཀྱིས་རྒྱལ་པོ་མ་སྐྱེས་དགྲའི་སེམས་ཀྱི་ཡོངས་སུ་རྟོག་པ་ཤེས་ནས་རྒྱལ་པོ་མ་སྐྱེས་དགྲ་ལ་འདི་<line/>
སྐད་ཅེས་སྨྲས་སོ། །ཀྱེ་རྒྱལ་པོ་ཆེན་པོ། རིགས་ཀྱི་བུ་འདི་དག་ནི་ལྷུང་བཟེད་ཁྱེར་ཏེ་མི་འོང་གི །སངས་རྒྱས་ཀྱི་ཞིང་གང་དང༌། གང་དག་ཏུ་ཟས་ཟ་བ་དེ་དང༌། དེ་དག་ཏུ་འདི་དག་འཁོད་<line/>
མ་ཐག་ཏུ་སྔོན་གྱི་བྱིན་གྱི་རླབས་ཀྱིས་ཟས་ཀྱི་སྔ་ལོགས་སུ་བདག་བདག་གི་སངས་རྒྱས་ཀྱི་ཞིང་ནས་ལྷུང་བཟེད་རྣམས་བར་སྣང་ལས་འོང་སྟེ་ལག་པ་ན་འདུག་པར་བྱེད་དོ། །རྒྱལ་<line/>
</page>
<page index="116" id="380B">པོས་གསོལ་པ། འཇམ་དཔལ། འོ་ན་སྐྱེས་བུ་དམ་པ་འདི་དག་སངས་རྒྱས་ཀྱི་ཞིང་གང་ནས་མཆིས། དེ་ན་དེ་བཞིན་གཤེགས་པའི་མཚན་ཅི་ལགས། འཇམ་དཔལ་གྱིས་<line/>
སྨྲས་པ། རྒྱལ་པོ་ཆེན་པོ། འཇིག་རྟེན་གྱི་ཁམས་ནི་རྟག་ཏུ་སྒྲ་བསྒྲགས་ཞེས་བགྱིའོ། །དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བསྒྲགས་<line/>
པའི་དཔལ་ཞེས་བྱ་བ་ད་ལྟར་བཞུགས་སོ། །འཚོའོ། །གཞེས་སོ། །ཆོས་ཀྱང་སྟོན་ཏོ། །སངས་རྒྱས་ཀྱི་ཞིང་དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འདི་དག་ཁྱོད་ཀྱི་<line/>
བཤོས་གསོལ་བ་དང༌། ཁྱོད་ཀྱི་འགྱོད་པ་ངན་པ་དེ་མཉན་པའི་ཕྱིར་འདིར་ལྷགས་སོ། །དེ་ནས་བྱང་ཆུབ་སེམས་དཔའ་དེ་དག་གིས་སེམས་བསྐྱེད་མ་ཐག་ཏུ་འཇིག་རྟེན་གྱི་ཁམས་<line/>
རྟག་ཏུ་སྒྲ་བསྒྲགས་དེ་ནས་ལྷུང་བཟེད་དེ་དག་བྱང་ཆུབ་སེམས་དཔའ་དེ་དག་གི་བྱིན་གྱི་རླབས་དང༌། དེ་བཞིན་གཤེགས་པ་དེའི་སྔོན་གྱི་སྨོན་ལམ་གྱིས་སྟེང་གི་བར་སྣང་ལས་སོང་སྟེ་།<line/>
མཚོ་མ་དྲོས་པ་ཆེན་པོར་བབས་ཏེ། དེ་དག་ཆུ་ཡན་ལག་བརྒྱད་དང་ལྡན་པས་བཀྲུས་ནས་མེ་ཏོག་པདྨའི་འདབ་མའི་སྟེང་དུ་བཞག་སྟེ། ཀླུའི་བུ་མོ་བརྒྱད་ཁྲི་ཉིས་སྟོང་གིས་ཁྱེར་<line/>
ནས་བྱང་ཆུབ་སེམས་དཔའ་དེ་དག་ལ་ཕུལ་ལོ། །དེ་ནས་རྒྱལ་པོ་མ་སྐྱེས་དགྲ་ཤིན་ཏུ་ཆེར་དགའ་མགུ་རངས། རབ་ཏུ་དགའ་ཞིང་དགའ་བ་དང༌། ཡིད་བདེ་བ་སྐྱེས་ནས་<line/>
</page>
<page index="117" id="381A">༄༅། །འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ཞིང་འདུག་པར་གྱུར་པ་དང༌། འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། མཆོད་སྟོན་དྲོངས་<line/>
ཤིག །དེའི་དུས་ལ་བབ་པར་ཤེས་པར་གྱིས་ཤིག །དེ་ནས་རྒྱལ་པོ་མ་སྐྱེས་དགྲས་མཆོད་སྟོན་ཇི་ལྟར་སྦྱར་བ་རྣམས་དྲངས་ཏེ། བཟའ་བའམ། བཅའ་བའམ། བལྡག་<line/>
པ་གང་དང༌། གང་དྲངས་པ་དེ་དང༌། དེ་གཞོན་པའི་མཐའི་བར་དུ་ཟད་མི་ཤེས་པར་གྱུར་ཏོ། །དེ་ལྟ་སྟེ། རྒྱལ་པོ་མ་སྐྱེས་དགྲས་ལྔ་བརྒྱ་བའི་མཆོད་སྟོན་སྦྱར་བ་དེ་ལས་བྱང་<line/>
ཆུབ་སེམས་དཔའ་བརྒྱད་ཁྲི་ཉིས་སྟོང་པོ་དེ་དག་དང༌། ཉན་ཐོས་ལྔ་བརྒྱ་ཙམ་དེ་དག་ཆོག་པར་བྱས་ཀྱང་མཆོད་སྟོན་དེ་ཡོངས་སུ་ཟད་ཅིང་གཏུགས་པར་མ་གྱུར་ཏོ། །དེ་<line/>
ནས་རྒྱལ་པོ་མ་སྐྱེས་དགྲས་གསོལ་པ། འཇམ་དཔལ། མཆོད་སྟོན་འདི་མ་བས་པ་ངོ་མཚར་ཏོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། ཇི་ལྟར་འགྱོད་<line/>
པ་ངན་པ་དེ་མི་ཟད་པ་དེ་བཞིན་དུ་མཆོད་སྟོན་འདི་མི་ཟད་དོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གིས་ཟས་ཟོས་ནས་ལྷུང་བཟེད་རྣམས་ནམ་མཁའ་<line/>
ལ་འཕངས་པ་དང༌། དེ་དག་མ་བཟུང་བཞིན་དུ་བར་སྣང་ལ་འདུག་པར་གྱུར་ཏེ་མ་ལྷུང་ངོ༌། །དེ་ནས་རྒྱལ་པོས་གསོལ་པ། འཇམ་དཔལ། ལྷུང་བཟེད་འདི་དག་ཅི་ལ་<line/>
</page>
<page index="118" id="381B">གནས༑ སྨྲས་པ། རྒྱལ་པོ་ཆེན་པོ་ཁྱོད་ཀྱི་འགྱོད་པ་ངན་པ་དེ་ཅི་ལ་གནས་པ་དེ་ཉིད་ལ་ལྷུང་བཟེད་འདི་དག་གནས་སོ། །རྒྱལ་པོས་གསོལ་པ། འཇམ་དཔལ། ལྷུང་བཟེད་<line/>
འདི་དག་ནི་མི་གནས་སོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ་ཁྱོད་ཀྱི་འགྱོད་པ་ངན་པ་དེའང་མི་གནས་སོ། །རྒྱལ་པོ་ཆེན་པོ། འདི་ལྟ་སྟེ། དཔེར་ན། ལྷུང་བཟེད་འདི་<line/>
དག་མི་གནས་ཀྱང་མི་ལྟུང་བ་དེ་བཞིན་དུ། རྒྱལ་པོ། ཆོས་ཐམས་ཅད་ཀྱང་མི་ཆགས་མི་གནས་ཤིང་ཆོས་གང་ཡང་མི་ལྟུང་ངོ༌། །དེ་ནས་རྒྱལ་པོ་མ་སྐྱེས་དགྲས་བྱང་ཆུབ་སེམས་<line/>
དཔའ་དེ་དག་དང༌། ཉན་ཐོས་ཆེན་པོ་དེ་དག་ལག་པ་དང༌། ལྷུང་བཟེད་བཀྲུས་པར་ཤེས་ཏེ། ཆོས་མཉན་པའི་ཕྱིར་འཇམ་དཔལ་གཞོན་ནུར་གྱུར་པའི་མདུན་དུ་འདུག་ནས།<line/>
འཕགས་པ་འཇམ་དཔལ། བདག་གི་འགྱོད་པ་དེ་བསལ་དུ་གསོལ་ཞེས་བྱས་པ་དང༌། འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། ཁྱོད་ཀྱི་འགྱོད་པ་དེ་ནི་ཡང་དག་པར་<line/>
རྫོགས་པའི་སངས་རྒྱས་གངྒཱའི་ཀླུང་གི་བྱེ་མ་སྙེད་ཀྱིས་ཀྱང་བསལ་མི་ནུས་སོ། །དེ་ནས་རྒྱལ་པོ་མ་སྐྱེས་དགྲས་བདག་མགོན་མེད་པར་ཤེས་ནས་ཤིང་བཅད་པ་བཞིན་དུ་<line/>
ས་ཆེན་པོ་འདི་ལ་འགྱེལ་བར་གྱུར་ཏོ། །དེ་ནས་གནས་བརྟན་འོད་སྲུང་ཆེན་པོས་རྒྱལ་པོ་མ་སྐྱེས་དགྲ་ལ་འདི་སྐད་ཅེས་སྨྲས་སོ། །རྒྱལ་པོ་ཆེན་པོ། མ་འཇིགས་མ་སྐྲག་<line/>
</page>
<page index="119" id="382A">༄༅། །ཅིག །འཇམ་དཔལ་གཞོན་ནུར་གྱུར་པ་ནི་དགོངས་པ་འཆད་པ་ལ་མཁས་པ་ཡིན་གྱི། འདི་ཉིད་ལ་ཁྱོད་ཀྱིས་ཅི་ལ་དགོངས་ཏེ་ཁྱོད་ཀྱི་འགྱོད་<line/>
པ་དེ་གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་བཅོམ་ལྡན་འདས་ཀྱིས་ཀྱང་བསལ་མི་ནུས་སོ་ཞེས་དེ་སྐད་དུ་སྟོན་ཅེས་ཞུས་ཤིག །དེ་ནས་རྒྱལ་པོ་མ་སྐྱེས་དགྲས་སའི་སྟེང་ནས་<line/>
སླར་ལངས་ཏེ་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་གསོལ་ཏོ། །འཇམ་དཔལ། ཅི་ལ་དགོངས་ཏེ་ཁྱོད་ཀྱི་འགྱོད་པ་དེ་གངྒཱའི་ཀླུང་གི་བྱེ་མ་སྙེད་ཀྱི་དེ་བཞིན་གཤེགས་<line/>
པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་ཀྱང་བསལ་མི་ནུས་ཞེས་དེ་སྐད་དུ་སྟོན། འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། དེ་ཇི་སྙམ་དུ་<line/>
སེམས། སངས་རྒྱས་བཅོམ་ལྡན་འདས་སེམས་ཀྱི་དམིགས་པས་བསྐྱེད་པ་ཡིན་ནམ། གསོལ་པ། འཇམ་དཔལ། དེ་མ་ལགས་སོ། །སྨྲས་པ། སེམས་བསྐྱེད་<line/>
པས་བསྐྱེད་པ་ཡིན་ནམ། གསོལ་པ། འཇམ་དཔལ། དེ་མ་ལགས་སོ། །སྨྲས་པ། སེམས་འགགས་པས་བསྐྱེད་པ་ཡིན་ནམ། གསོལ་པ། འཇམ་དཔལ། དེ་མ་<line/>
ལགས་སོ། །སྨྲས་པ། འདུས་མ་བྱས་པས་བསྐྱེད་པ་ཡིན་ནམ། གསོལ་པ། འཇམ་དཔལ། དེ་མ་ལགས་སོ། །སྨྲས་པ། འདུས་བྱས་ཀྱིས་བསྐྱེད་པ་ཡིན་ནམ།<line/>
</page>
<page index="120" id="382B">གསོལ་པ། འཇམ་དཔལ། དེ་མ་ལགས་སོ། །སྨྲས་པ། རྒྱལ་པོ་ཆེན་པོ། དེ་ཇི་སྙམ་དུ་སེམས། ཆོས་གང་ཆོས་གང་གིས་ཀྱང་བསྐྱེད་པར་མི་འགྱུར་བའི་ཆོས་དེས་ཆོས་གང་<line/>
ཡང་བསལ་བར་ནུས་སམ། གསོལ་པ། འཇམ་དཔལ། དེ་མ་ལགས་སོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། ངས་དེ་ལ་དགོངས་ཏེ་སངས་རྒྱས་བཅོམ་ལྡན་འདས་<line/>
གངྒཱའི་ཀླུང་གི་བྱེ་མ་སྙེད་ཀྱིས་ཀྱང་ཁྱོད་ཀྱི་འགྱོད་པ་དེ་བསལ་བར་མི་ནུས་སོ་ཞེས་དེ་སྐད་སྨྲས་སོ། །རྒྱལ་པོ་ཆེན་པོ། གཞན་ཡང༌། བར་སྣང་གི་ནམ་མཁའ་འདི་ལ་གང་ལ་ལ་ཞིག་རྡུལ་<line/>
ལམ༑ དུ་བའམ། མུན་པས་ཀུན་ནས་ཉོན་མོངས་པར་བྱེད་པར་འདོད་ན། རྒྱལ་པོ་ཆེན་པོ། དེ་ཇི་སྙམ་དུ་སེམས། བར་སྣང་གི་ནམ་མཁའ་ཀུན་ནས་ཉོན་མོངས་པར་བྱ་ནུས་<line/>
སམ༑ གསོལ་པ། འཇམ་དཔལ། དེ་མ་ལགས་སོ། །སྨྲས་པ། རྒྱལ་པོ་ཆེན་པོ། གང་ལ་ལ་ཞིག་ངས་བར་སྣང་གི་ནམ་མཁའ་རྣམ་པར་སྦྱོང་ངོ་ཞེས་དེ་སྐད་ཟེར་ན་བར་སྣང་<line/>
གི་ནམ་མཁའ་རྣམ་པར་སྦྱང་བར་ནུས་སམ། གསོལ་པ། འཇམ་དཔལ། དེ་མ་ལགས་སོ། །སྨྲས་པ། དེ་བཞིན་དུ་དེ་བཞིན་གཤེགས་པས་ཆོས་ཐམས་ཅད་ནམ་མཁའ་<line/>
དང་མཚུངས་པ། རང་བཞིན་གྱིས་ཀུན་ནས་ཉོན་མོངས་པ་མེད་པར་མངོན་པར་རྫོགས་པར་སངས་རྒྱས་ཏེ། ཆོས་གང་ཡང་ཉོན་མོངས་པའམ། བྱང་བར་མ་གཟིགས་ན་དེ་དག་<line/>
</page>
<page index="121" id="383A">༄༅། །གིས་ཅི་ཞིག་བསལ་བར་མཛད། རྒྱལ་པོ་ཆེན་པོ། ངས་ནི་དེ་ལའང་དགོངས་ཏེ་སངས་རྒྱས་བཅོམ་ལྡན་འདས་གངྒཱའི་ཀླུང་གི་བྱེ་མ་སྙེད་ཀྱིས་ཀྱང་ཁྱོད་ཀྱི་འགྱོད་<line/>
པ་དེ་བསལ་མི་ནུས་སོ་ཞེས་དེ་སྐད་སྨྲའོ། །རྒྱལ་པོ་ཆེན་པོ། གཞན་ཡང༌། སངས་རྒྱས་བཅོམ་ལྡན་འདས་རྣམས་ཀྱིས་ནི་གང་སེམས་ལྡང་བ་དེ་ནང་དུའང་མ་དམིགས། གང་སེམས་<line/>
ལྡང་བ་དེ་ཕྱི་རོལ་ཏུའང་མ་དམིགས་སོ། །དེ་བས་ན། རྒྱལ་པོ་ཆེན་པོ། ཆོས་ཐམས་ཅད་ནི་རང་བཞིན་གྱིས་མི་ལྡང་སྟེ། རང་བཞིན་གང་ཡིན་པ་དེ་ནི་མི་ལྡང་བའོ། །གང་མི་ལྡང་<line/>
བ་དེ་ནི་ལྡང་བའི་གནས་དང༌། སྐབས་མེད་དོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ། ཆོས་ཐམས་ཅད་ནི་རང་བཞིན་དབེན་པའི་ཕྱིར་ཏེ། རྒྱལ་པོ་ཆེན་པོ། ཆོས་ཐམས་ཅད་ནི་ཡོངས་<line/>
སུ་མ་རྫོགས་པའི་ཕྱིར་རང་བཞིན་མེད་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་མ་འདྲེས་པའི་ཕྱིར་ཡོངས་སུ་མ་རྫོགས་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་མ་བྱུང་བའི་<line/>
ཕྱིར་མ་འདྲེས་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་དངོས་པོ་དང་བྲལ་བའི་ཕྱིར་མ་བྱུང་བའོ། །རྒྱལ་པོ་ཆེན་པོ། ཆོས་ཐམས་ཅད་ནི་བྱེད་མི་ནུས་པའི་ཕྱིར་དངོས་པོ་མེད་<line/>
པའོ༑ ༑རྒྱལ་པོ་ཆེན་པོ། ཆོས་ཐམས་ཅད་ནི་གླེན་པའི་ཕྱིར་བྱེད་མི་ནུས་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་མི་འགྱུར་བའི་ཕྱིར་གླེན་པའོ། །རྒྱལ་པོ་ཆེན་པོ། ཆོས་ཐམས་<line/>
</page>
<page index="122" id="383B">ཅད་ནི་མི་སྐྱེ་བའི་ཕྱིར་མི་འགྱུར་བའོ། །རྒྱལ་པོ་ཆེན་པོ། ཆོས་ཐམས་ཅད་ནི་འབྲེལ་པ་མེད་པའི་ཕྱིར་མི་སྐྱེ་བའོ། །རྒྱལ་པོ་ཆེན་པོ། ཆོས་ཐམས་ཅད་ནི་རང་བཞིན་གྱིས་འོད་གསལ་བའི་ཕྱིར་<line/>
འབྲེལ་བ་མེད་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་དག་པའི་ཕྱིར་རང་བཞིན་གྱིས་འོད་གསལ་བའོ། །རྒྱལ་པོ་ཆེན་པོ། ཆོས་ཐམས་ཅད་ནི་བླ་ག་བ་མེད་པ་དང་འདྲ་བའི་ཕྱིར་<line/>
དག་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་གཉེན་པོ་མེད་པའི་ཕྱིར་བླ་གབ་མེད་པ་དང་འདྲ་བའོ། །རྒྱལ་པོ་ཆེན་པོ། ཆོས་ཐམས་ཅད་ནི་གཉིས་སུ་མེད་པའི་ཕྱིར་གཉེན་པོ་མེད་<line/>
པའོ༑ ༑རྒྱལ་པོ་ཆེན་པོ། ཆོས་ཐམས་ཅད་ནི་མཐའ་སྤངས་པའི་ཕྱིར་གཉིས་སུ་མེད་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་མཐའ་ཡས་པའི་ཕྱིར་མཐའ་སྤངས་པའོ། །རྒྱལ་པོ་<line/>
ཆེན་པོ༑ ཆོས་ཐམས་ཅད་ནི་མུ་མེད་པའི་ཕྱིར་མཐའ་ཡས་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་མཐའ་མ་མེད་པའི་ཕྱིར་མུ་མེད་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་<line/>
དམིགས་པ་མེད་པའི་ཕྱིར་མཐའ་མེད་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་ཕྱིན་ཅི་ལོག་ལ་མངོན་དུ་གནས་པའི་ཕྱིར་དམིགས་པ་མེད་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་<line/>
རྟག་པ་དང༌། སྡུག་པ་དང༌། བདེ་བ་དང༌། བདག་མི་དམིགས་པའི་ཕྱིར་ཕྱིན་ཅི་མ་ལོག་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་འགྲོ་བ་མེད་པའི་ཚུལ་གྱིས་རྟག་པའོ། །རྒྱལ་པོ་ཆེན་པོ། ཆོས་<line/>
</page>
<page index="123" id="384A">༄༅། །ཐམས་ཅད་ནི་རང་བཞིན་གྱིས་འོད་གསལ་བའི་ཕྱིར་སྡུག་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་རྣམ་པར་མི་རྟོག་པའི་ཕྱིར་བདེ་བའོ། །རྒྱལ་པོ་ཆེན་<line/>
པོ༑ ཆོས་ཐམས་ཅད་ནི་བདག་མེད་པ་བསྟན་པའི་ཚུལ་གྱིས་བདག་གི་རང་བཞིན་ནོ། །རྒྱལ་པོ་ཆེན་པོ། ཆོས་ཐམས་ཅད་ནི་ནད་ཞི་བའི་ཕྱིར་འགྱོད་པ་མེད་པའོ། །རྒྱལ་པོ་ཆེན་པོ། ཆོས་<line/>
ཐམས་ཅད་ནི་དོན་དམ་པའི་བདེན་པ་ལ་གནས་པས་རྫུན་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་རབ་ཏུ་ཞི་བའི་མཚན་ཉིད་པས་ཞི་བའོ། །རྒྱལ་པོ་ཆེན་པོ། ཆོས་ཐམས་ཅད་<line/>
ནི་བདག་གིར་བྱ་བ་དང་བྲལ་བས་བདག་གིར་བྱ་བ་མེད་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་རྣམ་པར་གྲོལ་བའི་མཚན་ཉིད་ཡིན་པས་རོ་མེད་པའོ། །རྒྱལ་པོ་ཆེན་པོ།<line/>
ཆོས་ཐམས་ཅད་ནི་ངར་བྱེད་པ་མེད་པས་སྐྱོན་མེད་པའི་ལམ་དང་བྲལ་བའོ། །རྒྱལ་པོ་ཆེན་པོ། ཆོས་ཐམས་ཅད་ནི་རྣམ་པ་སྣ་ཚོགས་དང་བྲལ་བས་ཐ་མི་དད་པའོ། །རྒྱལ་པོ་ཆེན་པོ།<line/>
ཆོས་ཐམས་ཅད་ནི་རྣམ་པར་གྲོལ་བའི་རྗེས་སུ་འཇུག་པས་རོ་གཅིག་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་མཚན་མ་མེད་པའི་མཐའ་ཡིན་པས་དབེན་པའི་མཚན་ཉིད་དོ།།<line/>
རྒྱལ་པོ་ཆེན་པོ། ཆོས་ཐམས་ཅད་ནི་ལྟ་བའི་རྣམ་པ་ཐམས་ཅད་དང་བྲལ་བས་སྟོང་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་འཇུག་པ་མེད་ཅིང་དམིགས་པ་རྣམ་པར་དག་<line/>
</page>
<page index="124" id="384B">པས་མཚན་མ་མེད་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་དུས་གསུམ་ལས་འདས་པའི་ཕྱིར་སྨོན་པ་མེད་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་འདས་པ་དང༌། མ་འོངས་པ་དང༌།<line/>
ད་ལྟར་དང་མ་འབྲེལ་བའི་ཕྱིར་དུས་གསུམ་ཡོངས་སུ་ཆད་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་ཤིན་ཏུ་མ་སྐྱེས་པའི་ཕྱིར་མྱ་ངན་ལས་འདས་པའི་རྗེས་སུ་འབྲང་བའོ། །རྒྱལ་པོ་ཆེན་<line/>
པོ༑ དེ་ཇི་སྙམ་དུ་སེམས། ཆོས་གང་མ་སྐྱེས་མ་བྱུང་བ་དེ་ཉོན་མོངས་པར་བྱ་ནུས་སམ། གསོལ་པ། འཇམ་དཔལ། དེ་མ་ལགས་སོ། །འཇམ་དཔལ་གྱིས་སྨྲས་པ། ཅི་དེ་བསལ་བར་<line/>
ནུས་སམ། གསོལ་པ། འཇམ་དཔལ། དེ་མ་ལགས་སོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། དེ་ལྟ་བས་ན་དེ་བཞིན་གཤེགས་པས་ཆོས་ཐམས་ཅད་མྱ་ངན་ལས་འདས་<line/>
པ་དང་མཚུངས་པར་མཁྱེན་ཏོ། །དེ་བས་ན་ཁྱོད་ཀྱི་འགྱོད་པ་དེ་ནི་བསལ་མི་ནུས་ཏེ། དེའི་ཕྱིར་རྒྱལ་པོ་ཆེན་པོ་ཁྱོད་ནི་སེམས་ཕྱིན་ཅི་མ་ལོག་པ་དང་ཚུལ་བཞིན་དང་ལྡན་པར་<line/>
གྱིས་ཤིག །ཡང་ཁྱོད་ཀྱིས་ཡང་དག་པར་བརྟག་པར་བྱ་སྟེ། ཇི་ལྟར་རྟོག་པ་ནི་ཆོས་གང་ཡང་མི་ལེན་པ་དང༌། མི་གཏོང་བ་དང༌། ཆོས་གང་དང་ཡང་མི་འགྲོགས་པ་དེ་ལྟར་<line/>
ཁྱོད་ཀྱིས་བརྟག་པར་བྱའོ། །གང་ཆོས་ཐམས་ཅད་དང་མི་འགྲོགས་པ་དེ་ནི་སྦྱངས་པའོ། །གང་སྦྱངས་པ་དེ་ནི་རབ་ཏུ་ཞི་བའོ། །གང་རབ་ཏུ་ཞི་བ་དེ་ནི་རང་བཞིན་ནོ། །རང་བཞིན་<line/>
</page>
<page index="125" id="385A">༄༅། །གང་ཡིན་པ་དེ་ནི་མ་བྱས་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་བདག་པོ་མེད་པའི་ཕྱིར་མ་བྱས་པའོ། །དེ་ལ་ཁྱོད་ཀྱིས་བཟོད་པར་གྱིས་ཤིག །ཆོས་<line/>
གང་ཡང་མི་བྱ་ཞིག །རྒྱལ་པོ་ཆེན་པོ། དེ་བས་ན་མི་བྱ་བ་ནི་མྱ་ངན་ལས་འདས་པ་སྟེ། དེ་ན་ནི་ཆོས་གང་ཡང་བྱ་བའམ། བསྒྱུར་བ་མེད་དེ། གང་བྱ་བ་དང༌། བསྒྱུར་བ་མེད་པ་དེ་ནི་<line/>
མྱ་ངན་ལས་འདས་པ་ཞེས་བྱའོ། །རྒྱལ་པོ་ཆེན་པོ། གང་དེ་ལྟར་མོས་པ་དེ་དག་ནི་ཡང་དག་པར་གྲོལ་བའོ། །གང་ཡང་དག་པར་གྲོལ་བ་དེ་དག་གིས་ནི་ཆོས་གང་ཡང་མ་རྟོགས་<line/>
ཏེ༑ རྒྱལ་པོ་ཆེན་པོ། ཆོས་ཐམས་ཅད་ཀྱི་དེ་བཞིན་ཉིད་ནི་བྱེད་པ་མེད་པའོ། །ཆོས་ཐམས་ཅད་ཀྱི་དེ་བཞིན་ཉིད་གང་ཡིན་པ་དེ་ནི་གཞན་ཡང་དེ་བཞིན་ཉིད་མ་ཡིན་པར་<line/>
མི་འགྱུར་རོ། །དེ་བཞིན་ཉིད་དེའང་དེ་བཞིན་ཉིད་མ་ཡིན་ནོ། །གཞན་ཡང་མ་ཡིན་ནོ། །དེ་བས་ན་གཞན་མ་ཡིན་པ་དེ་བཞིན་ཉིད་ཅེས་བྱའོ། །རྒྱལ་པོ་ཆེན་པོ། དེ་བཞིན་<line/>
ཉིད་ལ་མོས་ན་འགྱོད་པ་ཐམས་ཅད་མེད་པར་འགྱུར་མོད་ཀྱི། རྒྱལ་པོ་ཆེན་པོ། མིག་ནི་ཀུན་ནས་ཉོན་མོངས་པར་ཡང་མི་འགྱུར། རྣམ་པར་དག་པར་ཡང་མི་འགྱུར་ཏེ།<line/>
མིག་གི་རང་བཞིན་ཡང་དེ་བཞིན་ཉིད་ཡིན་ནོ། །དེ་བཞིན་ཉིད་ཀྱི་རང་བཞིན་ཡང་མིག་ཡིན་ནོ། །རྒྱལ་པོ་ཆེན་པོ། དེ་བཞིན་དུ་རྣ་བ་དང༌། སྣ་དང༌། ལྕེ་དང༌། ལུས་དང༌།<line/>
</page>
<page index="126" id="385B">ཡིད་ཀྱང་ཀུན་ནས་ཉོན་མོངས་པར་ཡང་མི་འགྱུར། རྣམ་པར་དག་པར་ཡང་མི་འགྱུར་ཏེ། ཡིད་ཀྱི་རང་བཞིན་ཡང་དེ་བཞིན་ཉིད་ཡིན་ནོ། །དེ་བཞིན་ཉིད་ཀྱི་རང་བཞིན་ཡང་ཡིད་<line/>
ཡིན་ནོ། །རྒྱལ་པོ་ཆེན་པོ། གཟུགས་ཀྱང་ཀུན་ནས་ཉོན་མོངས་པར་ཡང་མི་འགྱུར། རྣམ་པར་དག་པར་ཡང་མི་འགྱུར་ཏེ། གཟུགས་ཀྱི་རང་བཞིན་ཡང་དེ་བཞིན་ཉིད་<line/>
ཡིན་ནོ། །དེ་བཞིན་ཉིད་ཀྱི་རང་བཞིན་ཡང་གཟུགས་ཡིན་ནོ། །རྒྱལ་པོ་ཆེན་པོ། དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པའང་ཀུན་ནས་ཉོན་<line/>
མོངས་པར་མི་འགྱུར། རྣམ་པར་དག་པར་ཡང་མི་འགྱུར་ཏེ། རྣམ་པར་ཤེས་པའི་རང་བཞིན་ཡང་དེ་བཞིན་ཉིད་ཡིན་ནོ། །དེ་བཞིན་ཉིད་ཀྱི་རང་བཞིན་ཡང་རྣམ་པར་ཤེས་པ་<line/>
ཡིན་ནོ། །རྒྱལ་པོ་ཆེན་པོ། ཆོས་ཐམས་ཅད་ནི་ཀུན་ནས་ཉོན་མོངས་པར་ཡང་མི་འགྱུར། རྣམ་པར་དག་པར་ཡང་མི་འགྱུར། འདོད་ཆགས་པར་ཡང་མི་འགྱུར། ཞེ་སྡང་བར་<line/>
ཡང་མི་འགྱུར། གཏི་མུག་པར་ཡང་མི་འགྱུར། ཆགས་པར་ཡང་མི་འགྱུར། ཁོང་ཁྲོ་བར་ཡང་མི་འགྱུར་བ་ཡིན་གྱི། དེ་ལ་ཁྱོད་ཀྱིས་རྟོག་པ་ངན་པ་མི་བྱའོ། །རྒྱལ་པོ་ཆེན་པོ།<line/>
བྱིས་པ་ལྟ་བུ་སོ་སོའི་སྐྱེ་བོ་རྣམས་ནི་མེད་པ་ལ་ཡོངས་སུ་རྟོག་པས་ཉོན་མོངས་པ་བྱུང་གི །དེ་ལ་ཁྱོད་ཀྱིས་མེད་པ་ལ་འདུ་ཤེས་བསྐྱེད་པར་མི་བྱའོ། །གང་མ་བྱུང་བ་དེ་ནི་<line/>
</page>
<page index="127" id="386A">༄༅། །གཞན་ཡང་འབྱུང་བ་མ་ཡིན་ཏེ། རྒྱལ་པོ་ཆེན་པོ། ཆོས་ཐམས་ཅད་ནི་མེད་པ་ལས་བྱུང་བས་མེད་པའོ། །དེ་ལ་ཁྱོད་ཀྱིས་ཡོད་པར་འདུ་ཤེས་<line/>
མ་བྱེད་ཅིག །རྒྱལ་པོ་ཆེན་པོ། འདི་ལྟ་སྟེ། དཔེར་ན། ནམ་མཁའ་ལ་ནི་གཟུགས་མེད་པ། བལྟར་མི་སྣང་བ། གཟུང་དུ་མེད་པ། མི་དམིགས་པ་ཡིན་ཏེ། སྐྱེས་བུ་ལ་ལ་<line/>
ཞིག་བདག་གིས་ནམ་མཁའ་གཟུགས་མེད་པ། བལྟར་མི་སྣང་བ། གཟུང་དུ་མེད་པ། མི་དམིགས་པ་འདི་རྡུལ་ཕྲན་ནམ། རྡུལ་ལམ། དུ་བའམ། སྟུག་པོའམ། སྤྲིན་<line/>
གྱིས་ཀུན་ནས་ཉོན་མོངས་པར་བྱའོ་ཞེས་དེ་སྐད་ཟེར་ན། རྒྱལ་པོ་ཆེན་པོ། དེ་ཇིག་ནམ་མཁའ་གཟུགས་མེད་པ། བལྟར་མི་སྣང་བ། གཟུང་དུ་མེད་པ། མི་དམིགས་པ་<line/>
འདི་ལ་རྡུལ་ཕྲན་ནམ། རྡུལ་ལམ། དུ་བའམ། སྟུག་པོའམ། སྤྲིན་གྱིས་ཀུན་ནས་ཉོན་མོངས་པར་བྱ་ནུས་སམ། གསོལ་པ། འཇམ་དཔལ། དེ་མ་ལགས་སོ། །<line/>
འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། དེ་བཞིན་དུ་ཆོས་ཐམས་ཅད་ནི་ཆོས་ཉིད་ཀྱི་རྗེས་སུ་བརྟགས་ན་འགྱོད་པ་ཐམས་ཅད་དང་བྲལ་བར་འགྱུར་མོད་ཀྱི། །ཆོས་<line/>
ཉིད་ནི་ཆོས་གང་དང་ཡང་བྲལ་བ་མ་ཡིན་ཏེ། གང་འགྱོད་པ་དང་བྲལ་བ་དེའང་ཆོས་ཉིད་དང་མཉམ་པ་ཉིད་ཡིན་ནོ། །དེ་བས་ན་ཆོས་ཐམས་ཅད་ཆོས་ཀྱི་དབྱིངས་ཀྱི་རྗེས་སུ་<line/>
</page>
<page index="128" id="386B">འབྲང་བ་ཞེས་བྱ་མོད་ཀྱི། ཆོས་ཉིད་ལ་ནི་ཆོས་གང་ཡང་རྗེས་སུ་འབྲང་བ་མེད་དོ། །དེ་ཅིའི་ཕྱིར་ཞེ་ན། ཆོས་ཐམས་ཅད་ཉིད་ཆོས་ཀྱི་དབྱིངས་ཡིན་ཏེ། ཆོས་ཀྱི་དབྱིངས་གང་དང་<line/>
མཉམ་པ་ཆོས་ཐམས་ཅད་ཀྱང་དེ་དང་མཉམ་མོ། །དེ་བས་ན་ཆོས་ཐམས་ཅད་ནི་ཆོས་ཀྱི་དབྱིངས་ཀྱི་རྗེས་སུ་འབྲང་ཞེས་བྱའོ། །སྟོན་པ་འདི་བསྟན་པའི་ཚེ་རྒྱལ་པོ་མ་སྐྱེས་དགྲ་<line/>
སྟོང་པ་ཉིད་ཀྱི་རྗེས་སུ་མཐུན་པའི་བཟོད་པ་ཐོབ་པར་འགྱུར་ནས། དེ་དགའ་མགུ་རངས། རབ་ཏུ་དགའ་ཞིང་དགའ་བ་དང༌། ཡིད་བདེ་བ་སྐྱེས་ནས་ཐལ་མོ་སྦྱར་ཏེ་ཚིག་འདི་སྐད་ཅེས་<line/>
གསོལ་ཏོ། །འཇམ་དཔལ། ཁྱོད་ཀྱིས་ལེགས་པར་གསུངས་སོ། །བདག་གི་འགྱོད་པ་དེ་བསལ་ཏོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། ཆོས་ཐམས་ཅད་ཤིན་ཏུ་མྱ་<line/>
ངན་ལས་འདས་པ་ཡིན་ན། བདག་གི་འགྱོད་པ་བསལ་ཏོ་ཞེས་གང་ཁྱོད་དེ་སྐད་ཟེར་བ་དེ་ཉིད་དམིགས་པ་ཆེན་པོ་ཡིན་ནོ། །རྒྱལ་པོས་གསོལ་པ། འཇམ་དཔལ། བདག་གི་སྒྲིབ་<line/>
པ་ཐམས་ཅད་བྱང་ལགས་སོ། །དེ་ཅིའི་སླད་དུ་ཞེ་ན། གང་སེམས་ཀྱི་རང་བཞིན་གྱིས་དང་བ་དེ་ནི་འདོད་ཆགས་སམ། ཞེ་སྡང་ངམ། གཏི་མུག་གིས་ཀུན་ནས་ཉོན་མོངས་པར་<line/>
བགྱི་མི་ནུས་སོ། །སྨྲས་པ། རྒྱལ་པོ་ཆེན་པོ། འདི་ལྟ་སྟེ། དཔེར་ན། ནམ་མཁའ་ལ་རྡུལ་ཕྲན་ནམ། རྡུལ་ལམ། དུ་བའམ། མུན་པའམ། སྟུག་པོའམ། སྤྲིན་དག་སྣང་མོད་<line/>
</page>
<page index="129" id="387A">༄༅། །ཀྱི༑ ནམ་མཁའ་ནི་དེ་དག་གིས་ཀུན་ནས་ཉོན་མོངས་པར་བྱས་པ་མེད་དོ། །རྒྱལ་པོ་ཆེན་པོ། དེ་བཞིན་དུ་བདག་དང༌། བདག་གིར་བྱ་བའི་བག་ལ་ཉལ་བ་<line/>
དང༌། འདོད་ཆགས་དང༌། ཞེ་སྡང་དང༌། གཏི་མུག་དག་འབྱུང་མོད་ཀྱི། སེམས་ཀྱི་ཆོས་ཉིད་ཀུན་ནས་ཉོན་མོངས་པར་མི་བྱེད་དོ། །རྒྱལ་པོ་ཆེན་པོ། ཁྱོད་ཀྱིས་དེ་ལ་འགྱོད་པར་མི་<line/>
བྱ་སྟེ། རྒྱལ་པོ་ཆེན་པོ། སེམས་ནི་ཐོག་མའི་མཐའ་ནས་ཀྱང་མ་འཕོས་སོ། །རྒྱལ་པོ་ཆེན་པོ། སེམས་ནི་ཐ་མའི་མཐར་ཡང་མི་འཕོའོ། །རྒྱལ་པོ་ཆེན་པོ་སེམས་ནི་ད་ལྟར་<line/>
ཡང་མི་གནས་སོ། །དེ་ལ་མཁས་པ་དག་ནི་ཆོས་ཐམས་ཅད་མ་འཕོས་པ། མི་འཕོ་བ། མི་གནས་པར་རྟོགས་ཏེ། དེས་དེ་ལྟར་ཤེས་ནས་ལྟ་བ་ལ་མངོན་པར་ཆགས་པར་ཡང་<line/>
མི་བྱེད་དོ། །རྒྱལ་པོ་ཆེན་པོ། མངོན་པར་མ་ཆགས་ན་དག་པའོ། །རྒྱལ་པོ་ཆེན་པོ། ཆོས་ཐམས་ཅད་ནི་རྣམ་པར་དག་པའི་མཚན་ཉིད་དང་ལྡན་པ། དྲི་མ་མེད་པ་།<line/>
ཀུན་ཏུ་སྣང་བ་ཡིན་ཏེ། རྒྱལ་པོ་ཆེན་པོ། ཆོས་མེད་ན་གདགས་པའང་མེད་དེ། གང་གུས་པ་མེད་པར་ཡང་བཅོམ་ལྡན་འདས་ཀྱིས་བཀའ་སྩལ་ཏོ། །གང་ལམ་སྐྱོན་<line/>
མེད་པ་དེ་ལའང་ཆོས་གང་ཡང་གདགས་པ་མེད་དོ། །རྒྱལ་པོ་ཆེན་པོ། གང་འདོགས་པའི་རྗེས་སུ་འབྲང་བ་དེ་དག་ནི་སྒྲིབ་པ་དང་བཅས་པ། རྡུལ་དང་བཅས་པ་ཡིན་ནོ། །<line/>
</page>
<page index="130" id="387B">གསོལ་པ། འཇམ་དཔལ། བདག་ནི་སྒྲིབ་པ་ཐམས་ཅད་བྱང་ལགས་ཏེ། གལ་ཏེ་འདིའི་བར་སྐབས་ཤིག་ཏུ་འགུམ་པའི་དུས་བགྱིས་སུ་ལགས་ན་བདག་ནི་སླར་མཚམས་སྦྱོར་<line/>
བར་མི་འགྱུར་རོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། ཆོས་ཐམས་ཅད་ཤིན་ཏུ་མྱ་ངན་ལས་འདའ་བར་རྟོག་པ་དེ་ཉིད་ཁྱོད་ཀྱི་དམིགས་པ་ཆེན་པོ་ཡིན་ནོ། །དེ་<line/>
ཅིའི་ཕྱིར་ཞེ་ན། རྒྱལ་པོ་ཆེན་པོ། ཆོས་ཐམས་ཅད་ནི་ཤིན་ཏུ་མྱ་ངན་ལས་འདས་པ། རང་བཞིན་གྱིས་མ་སྐྱེས་པའོ། །དེ་ནས་རྒྱལ་པོ་མ་སྐྱེས་དགྲས་རིན་བརྒྱ་སྟོང་རི་བའི་ངས་<line/>
ཟུང་གཅིག་ཁྱེར་ཏེ་སྟན་ལས་ལངས་ནས་འཇམ་དཔལ་གཞོན་ནུར་གྱུར་པ་ལ་རས་ཟུང་གཅིག་པོ་དེ་ཕུལ་ལོ། །འཇམ་དཔལ་གཞོན་ནུར་གྱུར་པའི་ལུས་ལ་རས་ཟུང་གཅིག་<line/>
པོ་དེ་ཕུལ་མ་ཐག་ཏུ་དེ་ནས་དེའི་ཚེ་འཇམ་དཔལ་གཞོན་ནུར་གྱུར་པས་བདག་གི་ལུས་མི་སྣང་བར་བྱས་པ་དང༌། རྒྱལ་པོ་མ་སྐྱེས་དགྲས་སླར་འཇམ་དཔལ་གཞོན་ནུར་<line/>
གྱུར་པ་མ་མཐོང་ནས་སྟེང་གི་བར་སྣང་ལས། རྒྱལ་པོ་ཆེན་པོ། ཇི་ལྟར་འཇམ་དཔལ་གཞོན་ནུར་གྱུར་པའི་ལུས་མ་མཐོང་བ་དེ་བཞིན་དུ་འགྱོད་པ་དེ་ལ་ལྟོས་ཤིག །<line/>
འགྱོད་པ་དེ་ཇི་ལྟར་མཐོང་བ་དེ་བཞིན་དུ་ཆོས་ཐམས་ཅད་ལ་ལྟོས་ཤིག །ཆོས་ཐམས་ཅད་ཇི་ལྟར་མཐོང་བ་དེ་བཞིན་དུ་རས་དེ་ལ་ལྟོས་ཤིག །གང་གིས་མ་མཐོང་བ་དེ་<line/>
</page>
<page index="131" id="388A">༄༅། །ལའང་དེ་བཞིན་དུ་བལྟ་བར་བྱ་མོད་ཀྱི། རྒྱལ་པོ་ཆེན་པོ། གང་གི་ལུས་མཐོང་བ་དེ་ལ་རས་ཟུང་གཅིག་པོ་འདི་ཕུལ་ཅིག་ཅེས་ཟེར་བའི་སྒྲ་ཐོས་ནས།<line/>
དེའི་ཚེ་འཇམ་དཔལ་གཞོན་ནུར་གྱུར་པའི་དྲུང་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཡེ་ཤེས་དཔལ་གྱི་རྒྱལ་མཚན་ཞེས་བྱ་བ་ཞིག་འདུག་པར་གྱུར་ནས། རྒྱལ་<line/>
པོ་མ་སྐྱེས་དགྲས་བྱང་ཆུབ་སེམས་དཔའ་ཡེ་ཤེས་དཔལ་གྱི་རྒྱལ་མཚན་ལ་རས་ཟུང་གཅིག་པོ་དེ་ཕུལ་བ་དང་དེས་མ་བླངས་ནས་འདི་སྐད་ཅེས་སྨྲས་སོ། །རྒྱལ་པོ་ཆེན་པོ།<line/>
བདག་ནི་ཐར་པར་འདོད་པ་ལས་ཀྱང་མི་ལེན། ཡོངས་སུ་མྱ་ངན་ན་འདའ་བར་འདོད་པ་ལས་ཀྱང་མི་ལེན་ཏོ། །རྒྱལ་པོ་ཆེན་པོ། བདག་ནི་སོ་སོའི་སྐྱེ་བོ་ལས་ཀྱང་མི་ལེན།<line/>
སོ་སོའི་སྐྱེ་བོའི་ཆོས་དང་ལྡན་པ་ལས་ཀྱང་མི་ལེན། སློབ་པ་ལས་ཀྱང་མི་ལེན། སློབ་པའི་ཆོས་དང་ལྡན་པ་ལས་ཀྱང་མི་ལེན། དགྲ་བཅོམ་པ་ལས་ཀྱང་མི་ལེན། དགྲ་<line/>
བཅོམ་པའི་ཆོས་དང་ལྡན་པ་ལས་ཀྱང་མི་ལེན། རང་སངས་རྒྱས་ལས་ཀྱང་མི་ལེན། རང་སངས་རྒྱས་ཀྱི་ཆོས་དང་ལྡན་པ་ལས་ཀྱང་མི་ལེན་ཏོ། །རྒྱལ་པོ་ཆེན་པོ། བདག་<line/>
ནི་དེ་བཞིན་གཤེགས་པ་ལས་ཀྱང་མི་ལེན། དེ་བཞིན་གཤེགས་པའི་ཆོས་དང་ལྡན་པ་ལས་ཀྱང་མི་ལེན་ཏེ། རྒྱལ་པོ་ཆེན་པོ། བདག་ནི་གང་ཆོས་འདི་དག་དང་ལྡན་<line/>
</page>
<page index="132" id="388B">པའང་མ་ཡིན་ལ། དེ་དག་ལས་ལོག་པར་ཡང་མ་ཡིན་པ་དེ་དག་ལས་ལེན་ཅིང༌། དེ་དག་ཇི་ལྟར་སྦྱིན་པར་བྱེད་པ་དེ་བཞིན་དུ་ལེན་ཏེ། རྒྱལ་པོ་ཆེན་པོ། སྦྱིན་པ་འདི་ནི་གཉིས་ལས་<line/>
ཡོངས་སུ་དག་པའོ། །དེ་ནས་རྒྱལ་པོ་མ་སྐྱེས་དགས་བྱང་ཆུབ་སེམས་དཔའ་ཡེ་ཤེས་དཔལ་གྱི་རྒྱལ་མཚན་གྱི་ལུས་ལ་རས་ཟུང་གཅིག་པོ་དེ་ཕུལ་བ་དང༌། དེ་ནས་སྟན་དེ་ལ་དེའི་<line/>
ལུས་ཀྱང་མ་མཐོང་བར་གྱུར་ནས་བར་སྣང་ལས། རྒྱལ་པོ་ཆེན་པོ། གང་གི་ལུས་མཐོང་བ་དེ་ལ་ཕུལ་ཅིག་ཅེས་ཟེར་བའི་སྒྲ་ཐོས་ནས། དེ་ན་བྱང་ཆུབ་སེམས་དཔའ་ཡེ་ཤེས་དཔལ་<line/>
གྱི་རྒྱལ་མཚན་གྱི་དྲུང་ན་བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་ཞི་བ་ལ་མོས་པ་ཞེས་བྱ་བ་ཞིག་འདུག་པར་གྱུར་པ་དེ་ལའང་རྒྱལ་པོས་རས་ཟུང་གཅིག་པོ་ཕུལ་བ་<line/>
དང༌། དེས་སྨྲས་པ། རྒྱལ་པོ་ཆེན་པོ། བདག་ནི་བདག་ཏུ་ལྟ་བ་ལས་ཀྱང་མི་ལེན། གཞན་དུ་ལྟ་བ་ལས་ཀྱང་མི་ལེན་ཏོ། །རྒྱལ་པོ་ཆེན་པོ། བདག་ནི་ཉོན་མོངས་པ་དང་བཅས་<line/>
པ་ལས་ཀྱང་མི་ལེན། ཉོན་མོངས་པ་མེད་པ་ལས་ཀྱང་མི་ལེན་ཏོ། །རྒྱལ་པོ་ཆེན་པོ། བདག་ནི་སེམས་རྩེ་གཅིག་པ་ལས་ཀྱང་མི་ལེན། སེམས་གཡེངས་པ་ལས་ཀྱང་མི་ལེན༑ ཡེ་<line/>
ཤེས་དང་ལྡན་པ་ལས་ཀྱང་མི་ལེན། ཡེ་ཤེས་དང་མི་ལྡན་པ་ལས་ཀྱང་མི་ལེན་ཏོ་ཞེས་དེ་སྐད་སྨྲས་པ་དང༌། རྒྱལ་པོས་དེའི་ལུས་ལའང་གོས་དེ་ཕུལ་བ་དང༌། སྟན་དེ་ལ་དེའི་<line/>
</page>
<page index="133" id="389A">༄༅། །ལུས་ཀྱང་མ་མཐོང་ནས་བར་སྣང་ལས། རྒྱལ་པོ་ཆེན་པོ། གང་གི་ལུས་མཐོང་བ་དེ་ལ་ཕུལ་ཅིག་ཅེས་ཟེར་བའི་སྒྲ་ཐོས་ནས། དེའི་ཚེ་བྱང་ཆུབ་སེམས་<line/>
དཔའ་སེམས་དཔའ་ཆེན་པོ་རབ་ཏུ་ཞི་བ་ལ་མོས་པའི་དྲུང་ན་བྱང་ཆུབ་སེམས་དཔའ་སེམས་དཔའ་ཆེན་པོ་མི་གཡོ་བ་ཡིད་ལ་བྱེད་ཅེས་བྱ་བ་ཞིག་འདུག་པར་གྱུར་པ་དེ་<line/>
ལ་རྒྱལ་པོས་གོས་དེ་ཕུལ་བ་དང༌། དེས་ཀྱང་སྨྲས་པ། རྒྱལ་པོ་ཆེན་པོ། བདག་ནི་ལུས་ལ་གནས་པ་ལས་ཀྱང་མི་ལེན། ངག་ལ་གནས་པ་ལས་ཀྱང་མི་ལེན། སེམས་ལ་<line/>
གནས་པ་ལས་ཀྱང་མི་ལེན། དོན་ལ་གནས་པ་ལས་ཀྱང་མི་ལེན། ཕུང་པོ་ལ་གནས་པ་ལས་ཀྱང་མི་ལེན། ཁམས་ལ་གནས་པ་ལས་ཀྱང་མི་ལེན། སྐྱེ་མཆེད་ལ་གནས་<line/>
པ་ལས་ཀྱང་མི་ལེན། སེམས་ཅན་ལ་གནས་པ་ལས་ཀྱང་མི་ལེན། སངས་རྒྱས་ཀྱི་ཡོན་ཏན་ལ་གནས་པ་ལས་ཀྱང་མི་ལེན་ཏོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ།<line/>
ཆོས་ཐམས་ཅད་ནི་རབ་ཏུ་མི་གཡོ་བའི་ཚུལ་གྱིས་མི་གནས་པའོ། །དེའི་ལུས་ལའང་རྒྱལ་པོས་གོས་དེ་ཕུལ་བ་དང༌། དེའི་ལུས་ཀྱང་མི་སྣང་བར་གྱུར་ནས་བར་སྣང་ལས་རྒྱལ་<line/>
པོ་ཆེན་པོ། གང་གི་ལུས་སྣང་བ་དེ་ལ་ཕུལ་ཅིག་ཅེས་དེ་སྐད་ཟེར་བའི་སྒྲ་ཐོས་ནས་དེའི་ཚེ་བྱང་ཆུབ་སེམས་དཔའ་མི་གཡོ་བ་ཡིད་ལ་བྱེད་པའི་དྲུང་ན་བྱང་ཆུབ་སེམས་དཔའ་<line/>
</page>
<page index="134" id="389B">སེམས་དཔའ་ཆེན་པོ་བློ་གྲོས་མཆོག་ཅེས་བྱ་བ་ཞིག་འདུག་པར་གྱུར་པ་དེ་ལ་རྒྱལ་པོས་གོས་དེ་ཕུལ་བ་དང༌། དེས་ཀྱང་སྨྲས་པ། རྒྱལ་པོ་ཆེན་པོ། བདག་ནི་དམན་ཆལ་མོས་པ་<line/>
ལས་མི་ལེན་ཏེ། གལ་ཏེ་རྒྱལ་པོ་ཆེན་པོ་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ཅིང་སེམས་མཉམ་པ་ཉིད་ཀྱི་ཕྱིར་བྱང་ཆུབ་མཉམ་པ་ཉིད་དང༌།<line/>
བྱང་ཆུབ་མཉམ་པ་ཉིད་ཀྱི་ཕྱིར་སེམས་མཉམ་པ་ཉིད་དང༌། སེམས་མཉམ་པ་ཉིད་ཀྱི་ཕྱིར་ཆོས་མཉམ་པ་ཉིད་དུ་མོས་པར་བྱེད་ཅིང༌། དེ་བཞིན་དུ་ཆོས་ཐམས་ཅད་མཉམ་པ་ཉིད་<line/>
དོ་ཞེས་ལེན་པར་མི་བྱེད། གཏོང་བར་མི་བྱེད། ཆོས་གང་ལའང་མཉམ་པར་ཡང་མི་བྱེད། ཆོས་ཐམས་ཅད་བདག་གིར་བྱ་བ་མེད་པར་ཤེས་ནས་བདག་གིར་མི་འཛིན་ཏེ། དེ་ལྟར་<line/>
བྱེད་ན་བདག་ཁྱོད་ལ་ལེན་མོད་ཀྱི། རྒྱལ་པོ་ཆེན་པོ། གང་གི་ལུས་སྣང་བ་དེ་ལ་རས་ཟུང་གཅིག་པོ་འདི་ཕུལ་ཅིག་ཅེས་དེ་སྐད་སྨྲས་ནས་དེའང་མེད་དེ་མི་སྣང་བར་གྱུར་པ་དང༌།<line/>
དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་བློ་གྲོས་མཆོག་གི་དྲུང་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་གྱི་དྲི་མེ་ཏོག་ཅེས་བྱ་བ་ཞིག་འདུག་<line/>
པར་གྱུར་པ་དེ་ལ་རྒྱལ་པོས་གོས་དེ་ཕུལ་བ་དང༌། དེས་ཀྱང་སྨྲས་པ། རྒྱལ་པོ་ཆེན་པོ། གལ་ཏེ་ཁྱོད་ཏིང་ངེ་འཛིན་ཐམས་ཅད་ཀྱིས་ཀྱང་སྤྱོད་ལ། ཏིང་ངེ་འཛིན་ཐ་དད་པར་ཡང་<line/>
</page>
<page index="135" id="390A">༄༅། །མི་བྱེད་ཅིང༌། ཆོས་ཐམས་ཅད་རང་བཞིན་གྱིས་མཉམ་པར་གཞོག་པར་མོས་པར་བྱེད་ན་བདག་ཁྱོད་ལས་ལེན་མོད་ཀྱི། རྒྱལ་པོ་ཆེན་པོ། གང་གིས་<line/>
ལུས་མཐོང་བ་དེ་ལ་རས་ཟུང་གཅིག་པོ་དེ་ཕུལ་ཅིག་ཅེས་དེ་སྐད་སྨྲས་ནས་དེའང་མེད་དེ་མི་སྣང་བར་གྱུར་པ་དང༌། དེའི་དྲུང་ན་བྱང་ཆུབ་སེམས་དཔའ་སེམས་དཔའ་ཆེན་པོ་<line/>
བརྗོད་དུ་མེད་པ་ཞེས་བྱ་བ་ཞིག་འདུག་པར་གྱུར་པ་དེ་ལ་རྒྱལ་པོས་རས་ཟུང་གཅིག་པོ་དེ་ཕུལ་བ་དང༌། དེས་ཀྱང་སྨྲས་པ། རྒྱལ་པོ་ཆེན་པོ། གལ་ཏེ་ཁྱོད་ཡི་གེའི་སྒྲ་མཉམ་པ་<line/>
ཉིད་ཀྱི་ཕྱིར་སྐད་ཐམས་ཅད་ཀྱི་བློས་བརྗོད་པ་ཐམས་ཅད་བརྗོད་དུ་མེད་པར་ཤེས་ནས་བརྗོད་དུ་མེད་པའི་དོན་ལ་བརྟེན་གྱི། ཡི་གེའི་འབྲུ་ལ་མི་བརྟེན་ན་བདག་ཁྱོད་ལས་རས་<line/>
ཟུང་གཅིག་པོ་ལེན་མོད་ཀྱི། རྒྱལ་པོ་ཆེན་པོ། གང་གི་ལུས་སྣང་བ་དེ་ལ་ཕུལ་ཅིག་ཅེས་དེ་སྐད་སྨྲས་ནས་དེའང་མེད་དེ་མི་སྣང་བར་གྱུར་པ་དང༌། དེའི་དྲུང་ན་བྱང་ཆུབ་སེམས་<line/>
དཔའ་སེམས་དཔའ་ཆེན་པོ་འཁོར་གསུམ་ཡོངས་སུ་སྦྱོང་བ་ཞེས་བྱ་བ་ཞིག་འདུག་པར་གྱུར་པ་དེ་ལ་རྒྱལ་པོས་རས་ཟུང་གཅིག་པོ་དེ་ཕུལ་བ་དང༌། དེས་ཀྱང་སྨྲས་པ། རྒྱལ་<line/>
པོ་ཆེན་པོ། གལ་ཏེ་ཁྱོད་བདག་ཏུའང་མི་དམིགས། ལེན་པར་ཡང་མི་དམིགས། རྣམ་པར་སྨིན་པའང་མི་འདོད་ན། བདག་ཁྱོད་ལས་ལེན་མོད་ཀྱི། རྒྱལ་པོ་ཆེན་པོ། གང་གི་<line/>
</page>
<page index="136" id="390B">ལུས་སྣང་བ་དེ་ལ་རས་ཟུང་གཅིག་པོ་དེ་ཕུལ་ཅིག་ཅེས་དེ་སྐད་སྨྲས་ནས་དེའང་མེད་དེ་མི་སྣང་བར་གྱུར་པ་དང༌། དེའི་དྲུང་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་<line/>
རྣམ་པར་འཕྲུལ་པའི་རྒྱལ་པོ་ཞེས་བྱ་བ་ཞིག་འདུག་པར་གྱུར་པ་དེ་ལ་རྒྱལ་པོས་རས་ཟུང་གཅིག་པོ་དེ་ཕུལ་བ་དང༌། དེས་ཀྱང་སྨྲས་པ། རྒྱལ་པོ་ཆེན་པོ། གལ་ཏེ་ཁྱོད་ཉན་ཐོས་ཀྱི་<line/>
མྱ་ངན་ལས་འདའ་བའང་སྟོན་ལ་ཡོངས་སུ་མྱ་ངན་ལས་འདའ་བར་ཡང་མི་བྱེད། རང་སངས་རྒྱས་ཀྱི་མྱ་ངན་ལས་འདའ་བའང་སྟོན་ལ་ཡོངས་སུ་མྱ་ངན་ལས་འདའ་བར་<line/>
ཡང་མི་བྱེད། བླ་ན་མེད་པ་ཡང་དག་པར་རྫོགས་པའི་མྱ་ངན་ལས་འདའ་བའང་སྟོན་ལ་ཡོངས་སུ་མྱ་ངན་ལས་འདའ་བར་ཡང་མི་བྱེད། འཁོར་བའི་ཆོས་ཅན་ཡང་མ་ཡིན།<line/>
མྱ་ངན་ལས་འདའ་བའི་ཆོས་ཅན་ཡང་མ་ཡིན་ན་བདག་གིས་ཁྱོད་ལས་བླང་ངོ་ཞེས་དེ་སྐད་སྨྲས་ནས་དེ་མེད་དེ་མི་སྣང་བར་གྱུར་ཏོ། །རྒྱལ་པོ་ཆེན་པོ། གང་གི་ལུས་སྣང་བ་དེ་<line/>
ལ་རས་ཟུང་གཅིག་པོ་དེ་ཕུལ་ཅིག་ཅེས་དེ་སྐད་ཀྱི་སྒྲའང་ཐོས་སོ། །དེ་ལྟ་སྟེ། རྒྱལ་པོ་མ་སྐྱེས་དགྲས་བྱང་ཆུབ་སེམས་དཔའ་ཐམས་ཅད་ལ་རས་ཟུང་གཅིག་པོ་དེ་ཕུལ་ན་ཐམས་<line/>
ཅད་ཀྱིས་ཀྱང་བདག་བདག་གིས་བསྟན་པར་བྱ་བ་བསྟན་ནས་མེད་ཅིང་མི་སྣང་བར་གྱུར་ཏོ། །སྟན་ཐམས་ཅད་ཀྱང་སྟོང་པར་སྣང་ངོ༌། །རྒྱལ་པོ་ཆེན་པོ། གང་གི་ལུས་སྣང་བ་དེ་<line/>
</page>
<page index="137" id="391A">༄༅། །ལ་རས་ཟུང་གཅིག་པོ་དེ་ཕུལ་ཅིག་ཅེས་དེ་སྐད་སྒྲའང་ཐོས་པར་གྱུར་ཏོ། །དེ་ནས་རྒྱལ་པོ་མ་སྐྱེས་དགྲས་གནས་བརྟན་འོད་སྲུང་ཆེན་པོ་ལ་འདི་<line/>
སྐད་ཅེས་སྨྲས་སོ། །བཙུན་པ་འོད་སྲུང་ཆེན་པོ། བཙུན་པ་ནི་བཅོམ་ལྡན་འདས་ཀྱིས་སྦྱངས་པའི་ཡོན་ཏན་སྨྲ་བའི་ནང་ན་མཆོག་ཏུ་བཀའ་སྩལ་གྱི་རས་ཟུང་གཅིག་པོ་འདི་བཞེས་<line/>
ཤིག །འོད་སྲུང་ཆེན་པོས་ཀྱང་སྨྲས་པ། རྒྱལ་པོ་ཆེན་པོ། བདག་ནི་འདོད་ཆགས་མ་སྤངས། ཞེ་སྡང་མ་སྤངས། གཏི་མུག་མ་སྤངས་ཏེ། བདག་གིས་འདི་བླང་བའི་མི་རིགས་<line/>
སོ༑ ༑རྒྱལ་པོ་ཆེན་པོ། བདག་གིས་ནི་མ་རིག་པ་མ་སྤངས། སྲིད་པའི་སྲེད་པའང་མ་སྤངས་སོ། །རྒྱལ་པོ་ཆེན་པོ། བདག་གིས་ནི་སྡུག་བསྔལ་ཡང་ཡོངས་སུ་མ་ཤེས་སོ།།<line/>
བདག་གིས་ནི་འདུས་པའང་མ་སྤངས། བདག་གིས་ནི་འགོག་པའང་མངོན་དུ་མ་བགྱིས། བདག་གིས་ནི་ལམ་ཡང་མ་བསྒོམ། རྒྱལ་པོ་ཆེན་པོ། བདག་གིས་ནི་དེ་བཞིན་གཤེགས་<line/>
པ་མ་མཐོང༌། ཆོས་མ་ཐོས། དགེ་འདུན་གྱི་རྗེས་སུ་མ་ཞུགས་སོ། །རྒྱལ་པོ་ཆེན་པོ། བདག་གིས་ནི་ཉོན་མོངས་པ་མ་སྤངས་སོ། །རྒྱལ་པོ་ཆེན་པོ། བདག་གིས་ཡེ་ཤེས་མངོན་<line/>
དུ་མ་བགྱིས་སོ། །རྒྱལ་པོ་ཆེན་པོ། བདག་ནི་མིག་རྣམ་པར་དག་པ་མ་ལགས་སོ། །བདག་ནི་ཡེ་ཤེས་ཀྱི་བྱ་བ་ཅུང་ཟད་ཀྱང་མི་བྱེད་དེ། བདག་ལ་སྦྱིན་པ་བྱིན་པས་འབྲས་བུ་ཆེན་<line/>
</page>
<page index="138" id="391B">པོར་ཡང་མི་འགྱུར། འབྲས་བུ་ཆུང་དུར་ཡང་མི་འགྱུར་རོ། །བདག་ནི་འཁོར་བའི་ཆོས་ཅན་ཡང་མ་ལགས། མྱ་ངན་ལས་འདའ་བའི་ཆོས་ཅན་ཡང་མ་ལགས་སོ། །བདག་ལ་སྦྱིན་པ་<line/>
བྱིན་པས་དག་པར་ཡང་མི་འགྱུར་རོ། །རྒྱལ་པོ་ཆེན་པོ། ཁྱོད་གལ་ཏེ་དེ་འདྲ་བའི་ཆོས་དང་ལྡན་པར་གྱུར་ན། བདག་ཁྱོད་ལས་རས་ཟུང་གཅིག་པོ་ལེན་ཏོ་ཞེས་དེ་སྐད་སྨྲས་ནས། གོས་<line/>
དེ་ལུས་ལ་ཕུལ་མ་ཐག་ཏུ་དེའང་མེད་དེ་སླར་མི་སྣང་བར་གྱུར་ཏོ། །རྒྱལ་པོ་ཆེན་པོ། གང་གི་ལུས་སྣང་བ་དེ་ལ་རས་ཟུང་གཅིག་པོ་དེ་ཕུལ་ཅིག་ཅེས་དེ་སྐད་ཀྱི་སྒྲའང་ཐོས་པར་གྱུར་ཏོ།།<line/>
དེ་ལྟ་སྟེ། དགེ་སློང་ལྔ་བརྒྱ་པོ་དེ་དག་ཀྱང་མེད་དེ་མི་སྣང་བར་གྱུར་ཏོ། །རྒྱལ་པོ་ཆེན་པོ། གང་གི་ལུས་སྣང་བ་དེ་ལ་རས་ཟུང་གཅིག་པོ་དེ་ཕུལ་ཅིག་ཅེས་དེ་སྐད་ཀྱི་སྒྲའང་ཐོས་པར་<line/>
གྱུར་ནས། དེ་འདི་སྙམ་དུ་སེམས་ཏེ། གང་བདག་གིས་རས་ཟུང་གཅིག་པོ་འདི་བཙུན་མོ་དམ་པ་ལ་སྦྱིན་ནོ་སྙམ་སྟེ་དེ་སོང་བ་དང༌། དེའང་མ་མཐོང་ནས་དེ་འདི་སྙམ་དུ་སེམས་ཏེ།<line/>
བདག་གིས་བུད་མེད་གཞན་དག་ལ་སྦྱིན་ནོ་སྙམ་པ་དང༌། དེས་བུད་མེད་ཀྱི་གཡོག་ཐམས་ཅད་མ་མཐོང་བར་གྱུར་ཏེ། དེ་ལ་འདི་འདྲ་བའི་ཏིང་ངེ་འཛིན་མངོན་དུ་གྱུར་ནས་དེ་ལྟར་<line/>
དེ་མིག་གིས་ཀྱང་གཟུགས་ཅུང་ཟད་ཀྱང་མ་མཐོང་ཞིང་སྣང་བ་མེད་དེ། སྐྱེས་པ་མི་མཐོང༌། བུད་མེད་མི་མཐོང༌། ཁྱེའུ་མི་མཐོང༌། བུ་མོ་མི་མཐོང༌། རྩིག་པ་<line/>
</page>
<page index="139" id="392A">༄༅། །མི་མཐོང༌། ཤིང་མི་མཐོང་སྟེ། གཞན་དུ་ན་བདག་གི་ལུས་ཀྱི་འདུ་ཤེས་འབའ་ཞིག་འཇུག་གོ །རྒྱལ་པོ་ཆེན་པོ། གང་གི་ལུས་མཐོང་བ་དེ་<line/>
ལ་རས་ཟུང་གཅིག་པོ་ཕུལ་ཅིག་ཅེས་དེ་སྐད་ཀྱི་སྒྲའང་ཐོས་པར་གྱུར་ནས་དེ་འདི་སྙམ་དུ་སེམས་ཏེ། བདག་རང་ཉིད་བགོའོ་སྙམ་པ་དང༌། དེ་ནས་བདག་གི་ལུས་ཀྱང་མ་མཐོང་<line/>
སྟེ༑ དེ་གཟུགས་ཀྱི་འདུ་ཤེས་ཐམས་ཅད་དང་བྲལ་ནས། རྒྱལ་པོ་ཆེན་པོ། ཇི་ལྟར་རགས་པའང་རུང༌། ཕྲ་མོའང་རུང་གཟུགས་ཅུང་ཟད་ཀྱང་མ་མཐོང་བ་དེ་བཞིན་དུ་ཁྱོད་ཀྱི་<line/>
འགྱོད་པ་ལ་ལྟོས་ཤིག །ཁྱོད་ཀྱི་འགྱོད་པ་ཇི་ལྟར་མཐོང་བ་དེ་བཞིན་དུ་ཆོས་ཐམས་ཅད་ལ་ལྟོས་ཤིག །གང་གིས་མཐོང་བ་དེ་ལའང་དེ་བཞིན་དུ་ལྟོས་ཤིག །ཇི་ལྟར་གང་མཐོང་<line/>
བ་དང༌། གང་གིས་མཐོང་བ་དེ་མི་མཐོང་བ་དང༌། རྣམ་པར་མི་མཐོང་བ་དེ་ལྟར་ལྟོས་ཤིག །རྒྱལ་པོ་ཆེན་པོ། དེ་ནི་ཆོས་ཐམས་ཅད་ལ་ཡང་དག་པར་མཐོང་བ་སྟེ། རྒྱལ་པོ་ཆེན་པོ། མ་<line/>
མཐོང་བ་ནི་ཡང་དག་པར་མཐོང་བའོ།། །།བམ་པོ་ལྔ་པ་སྟེ་ཐ་མ། དེ་ནས་རྒྱལ་པོ་མ་སྐྱེས་དགྲ་འདུ་ཤེས་དང༌། སེམས་པའི་རྣམ་པར་རྟོག་པ་ཐམས་ཅད་དང་བྲལ་ནས་ཏིང་<line/>
ངེ་འཛིན་དེ་ལས་ལངས་མ་ཐག་ཏུ་འཁོར་དེ་དང༌། བདག་གི་ལུས་དང༌། བདག་གི་ཁང་པ་དང༌། བདག་གི་གཡོག་སྔ་མཁོ་བཞིན་དུ་མཐོང་ནས་འཇམ་དཔལ་གཞོན་ནུར་གྱུར་པ་ལ་<line/>
</page>
<page index="140" id="392B">འདི་སྐད་ཅེས་གསོལ་ཏོ། །འཇམ་དཔལ། བདག་གིས་འཁོར་འདི་སྔར་མ་མཐོང་ན་གར་མཆིས་པར་གྱུར། འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། ཁྱོད་ཀྱི་འགྱོད་པ་དེ་གང་ན་བར་གྱུར་<line/>
པ་འཁོར་འདིའང་དེར་སོང་བར་གྱུར་ཏོ། །ཡང་རྒྱལ་པོ་ཆེན་པོ། འཁོར་འདི་དག་མཐོང་ངམ། གསོལ་པ། འཇམ་དཔལ། མཐོང་ངོ༌། །སྨྲས་པ། ཇི་ལྟར་མཐོང༌། གསོལ་པ། འགྱོད་པ་<line/>
དེ་ཇི་ལྟར་མཐོང་བ་དེ་བཞིན་དུ་འཁོར་འདི་མཐོང་ངོ༌། །སྨྲས་པ། རྒྱལ་པོ་ཆེན་པོ། འགྱོད་པ་དེ་ཇི་ལྟར་མཐོང༌། གསོལ་པ། ཇི་ལྟར་འཁོར་འདི་སྔར་མིག་གིས་མ་མཐོང་བ་དེ་བཞིན་<line/>
དུ་འགྱོད་པ་དེ་ནང་དུའང་མ་མཐོང༌། ཕྱི་རོལ་ཏུའང་མ་མཐོང༌། གཉིས་ཀ་མ་གཏོགས་པར་ཡང་མ་མཐོང་ངོ༌། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། དེ་བཞིན་གཤེགས་<line/>
པས་མཚམས་མེད་པ་བྱེད་པ་ནི་དེ་མ་ཐག་ཏུ་སེམས་ཅན་དམྱལ་བར་འགྲོ་ཞེས་གསུངས་ན། ཅི་རྒྱལ་པོ་ཆེན་པོ། ཁྱོད་སེམས་ཅན་དམྱལ་བར་འགྲོའམ། དེ་སྐད་སྨྲས་པ་དང༌། འཇམ་<line/>
དཔལ་གཞོན་ནུར་གྱུར་པ་ལ་རྒྱལ་པོ་མ་སྐྱེས་དགྲས་འདི་སྐད་ཅེས་གསོལ་ཏེ། འཇམ་དཔལ། ཇི་དེ་བཞིན་གཤེགས་པས་འདི་ནི་ངན་སོང་དུ་འགྲོ་བའོ། །འདི་ནི་མཐོ་རིས་སུ་<line/>
འགྲོ་བའོ། །འདི་ནི་མྱ་ངན་ལས་འདའ་བར་འགྲོ་བའོ་ཞེས་ཆོས་གང་ཡང་མངོན་པར་རྫོགས་པར་སངས་རྒྱས་སམ། སྨྲས་པ། རྒྱལ་པོ་ཆེན་པོ། དེ་མ་ཡིན་ནོ། །གསོལ་པ། འཇམ་<line/>
</page>
<page index="141" id="393A">༄༅། །དཔལ། ཆོས་ཐམས་ཅད་ལ་དེ་བཞིན་དུ་མངོན་པར་རྫོགས་པར་སངས་རྒྱས་མ་རྒྱས་ན་ཆོས་གང་སེམས་ཅན་དམྱལ་བར་མཆི་བའམ། ལྷར་མཆི་<line/>
བའམ། མྱ་ངན་ལས་འདའ་བར་འགྱུར་བའི་ཆོས་དེ་བདག་གིས་མ་མཐོང་སྟེ། འཇམ་དཔལ། ཆོས་ཐམས་ཅད་སྟོང་པ་ཉིད་དུ་མཆི་བ་ལས་ཀྱང་མ་འདས་ལ་སྟོང་པ་ཉིད་ནི་<line/>
ངན་སོང་དུ་མཆི་བའང་མ་ལགས། མཐོ་རིས་སུ་མཆི་བའང་མ་ལགས། མྱ་ངན་ལས་འདའ་བར་མཆི་བའང་མ་ལགས་སོ། །འཇམ་དཔལ། ཆོས་ཀྱི་དབྱིངས་ནི་མ་འདྲེས་པའོ།།<line/>
ཆོས་ཐམས་ཅད་ཀྱང་ཆོས་ཀྱི་དབྱིངས་ཀྱི་རང་བཞིན་ཅན་ཏེ། ཆོས་ཀྱི་དབྱིངས་ནི་ངན་སོང་དུའང་མི་མཆི། མཐོ་རིས་སུའང་མི་མཆི། མྱ་ངན་ལས་འདའ་བར་ཡང་མི་མཆིའོ། །<line/>
འཇམ་དཔལ། མཚམས་མེད་པ་ཞེས་བགྱི་བ་ནི་ཆོས་ཀྱི་དབྱིངས་སུ་མཚམས་མ་མཆིས་པའི་ཚིག་བླ་དྭགས་སོ། །འཇམ་དཔལ། མཚམས་མ་མཆིས་པ་ནི་ཆོས་ཀྱི་<line/>
དབྱིངས་ཀྱི་རང་བཞིན་ཅན་ཏེ། མཚམས་མ་མཆིས་པ་གང་གི་རང་བཞིན་པ། ཆོས་ཐམས་ཅད་ཀྱང་དེའི་རང་བཞིན་ནོ། །འཇམ་དཔལ། དེ་བས་ན་ཆོས་ཐམས་ཅད་ནི་འགྲོ་བ་<line/>
མ་མཆིས་པ་སྟེ། དེའི་སླད་དུ་བདག་ནི་ངན་སོང་དུའང་མི་མཆི། མཐོ་རིས་སུའང་མི་མཆི། མྱ་ངན་ལས་འདའ་བར་ཡང་མི་མཆིའོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་<line/>
</page>
<page index="142" id="393B">པོ༑ ཁྱོད་དེ་སྐད་སྨྲ་ན། སྟོན་པའི་བཀའ་དང་འགལ་བར་བྱེད་དམ། གསོལ་པ། འཇམ་དཔལ། བདག་ནི་སྟོན་པའི་བཀའ་དང་འགལ་བར་མི་བགྱིད་དོ། །དེ་ཅིའི་སླད་དུ་ཞེ་ན། བཅོམ་<line/>
ལྡན་འདས་ཀྱིས་བདག་མེད་པའི་མཐའ་ནི་ཡང་དག་པའི་མཐར་གསུངས་ཏེ། གང་བདག་མེད་པའི་མཐའ་དེ་ལ་ནི་སེམས་ཅན་གང་ཡང་མ་མཆིས་སོ། །སེམས་ཅན་མ་མཆིས་<line/>
ན་གང་དེ་ན་མངོན་པར་འདུ་བྱེད་པ་གང་ཡང་མ་མཆིས་སོ། །གང་ཚོར་བར་བགྱིད་པ་གང་ཡང་མ་མཆིས་སོ། །སྨྲས་པ། རྒྱལ་པོ་ཆེན་པོ། འགྱོད་པ་དེ་བསལ་ཏམ། གསོལ་<line/>
པ༑ ཆོས་ཐམས་ཅད་རབ་ཏུ་བསལ་བའི་སླད་དུའོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། ཁྱོད་ཐེ་ཚོམ་སྤངས་སམ། གསོལ་པ། ཆོས་ཐམས་ཅད་ཤིན་ཏུ་སྤངས་<line/>
པའི་སླད་དུའོ། །འཇམ་དཔལ་གྱིས་སྨྲས་པ། རྒྱལ་པོ་ཆེན་པོ། ཁྱོད་ལ་འཁོར་འདི་དག་མཚམས་མེད་པ་བྱེད་པར་རམ། འོན་ཏེ་མ་ཡིན་པར་རམ། ཇི་ལྟར་འཛིན་པར་འགྱུར།<line/>
གསོལ་པ། འཇམ་དཔལ། མཚམས་མ་མཆིས་པ་གང་གིས་མི་བསྐྱོད་པའི་རྣམ་པར་གྲོལ་བ་རྟོགས་པར་གྱུར་པའི་མཚམས་མ་མཆིས་པ་དེ་ལ་བདག་གནས་པར་འཛིན་<line/>
པར་འགྱུར་རོ། །མཚམས་མ་མཆིས་པ་གང་གིས་བྱང་ཆུབ་སེམས་དཔའ་བཟོད་པ་ཐོབ་པར་བགྱིད་པའི་མཚམས་མ་མཆིས་པ་དེ་ལ་བདག་གནས་པར་འཛིན་པར་འགྱུར་རོ། །<line/>
</page>
<page index="143" id="394A">༄༅། །འཇམ་དཔལ། མཚམས་མ་མཆིས་པ་ཞེས་བགྱི་བ་ནི་གང་ན་མཐའ་ཡང་མ་མཆིས། དབུས་ཀྱང་མ་མཆིས་པ་སྟེ། གང་ན་མཐའ་ཡང་མ་<line/>
མཆིས། དབུས་ཀྱང་མ་མཆིས་པ་དེ་ལ་བདག་གནས་པར་འཛིན་པར་འགྱུར་རོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཡེ་ཤེས་དཔལ་གྱི་རྒྱལ་མཚན་<line/>
གྱིས་སྨྲས་པ། ཀྱེ་མའོ། །རྒྱལ་པོ་ཆེན་པོ་འདིས་ནི་ཤེས་རབ་དང༌། ཡེ་ཤེས་ཀྱི་ལམ་སྦྱངས་སོ། །དེ་བས་ན་འདི་འདྲ་བའི་བཟོད་པ་ཐོབ་པར་གྱུར་ཏོ། །རྒྱལ་པོས་གསོལ་པ།<line/>
རིགས་ཀྱི་བུ། ཆོས་ཐམས་ཅད་ནི་ཤིན་ཏུ་རྣམ་པར་དག་པ། ཤིན་ཏུ་མ་འདྲེས་པ། ཤིན་ཏུ་ཉོན་མ་མོངས་པ་སྟེ། དེ་དག་ནི་ཀུན་ནས་ཉོན་མོངས་པར་བགྱི་མི་ནུས་སོ། །ཀུན་ནས་<line/>
ཉོན་མོངས་པའི་ལས་ནི་ལམ་ལགས་ཏེ། ལམ་དེའང་འཁོར་བར་ཡང་མི་མཆི༑ མྱ་ངན་ལས་འདའ་བར་ཡང་མི་མཆི། ལམ་དེ་ནི་གང་དུའང་མི་འདྲེན་ཏེ། ལམ་དེ་ནི་མི་<line/>
འདྲེན་པའོ། །བསྟན་པ་འདི་བསྟན་པའི་ཚེ་རྒྱལ་པོ་མ་སྐྱེས་དགྲས་མཐུན་པའི་ཆོས་ལ་བཟོད་པ་ཐོབ་པར་གྱུར་ཏོ། །བུད་མེད་སུམ་ཁྲི་ཉིས་སྟོང་གིས་ནི་འཇམ་དཔལ་གཞོན་<line/>
ནུར་གྱུར་པའི་རྫུ་འཕྲུལ་མངོན་པར་འཕྲུལ་པ་མཐོང་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །ནང་གི་སྐྱེ་བོ་སྲོག་ཆགས་ལྔ་བརྒྱ་ནི་ཆོས་ལ་<line/>
</page>
<page index="144" id="394B">ཆོས་ཀྱི་མིག་རྣམ་པར་དག་གོ །རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་ཀྱང་ཆོས་ཉན་པར་འདོད་པ་སྲོག་ཆགས་སྟོང་ཕྲག་མང་པོ་དག་བྱུང་སྟེ། རྒྱལ་པོ་མ་སྐྱེས་དགྲའི་ཁབ་ཀྱི་སྒོ་ན་<line/>
འཇམ་དཔལ་གཞོན་ནུར་གྱུར་པ་ལ་མཆོད་པ་བྱེད་པའི་ལས་བྱང་བའི་ཕྱིར་འདུག་པར་གྱུར་ཏོ། །དེ་ནས་དེའི་ཚེ་འཇམ་དཔལ་གཞོན་ནུར་གྱུར་པས་རྐང་པའི་མཐེ་བོས་ས་ཆེན་པོ་<line/>
འདི་ལ་བསྣུན་ནོ། །བསྣུན་མ་ཐག་ཏུ་ཡང་ས་ཆེན་པོ་འདི་ཐམས་ཅད་རྒྱུ་བཻ་ཌཱུཪྻ་ལས་བྱས་པར་གྱུར་ཏོ། །དེ་ནས་རྒྱལ་པོའི་ཁབ་ཀྱི་སྐྱེས་པ་དང༌། བུད་མེད་དང༌། ཁྱེའུ་དང༌། བུ་མོ་ཐམས་<line/>
ཅད་ཀྱིས་འཇམ་དཔལ་གཞོན་ནུར་གྱུར་པ་དང༌། བྱང་ཆུབ་སེམས་དཔའ་དེ་དག་དང༌། ཉན་ཐོས་ཆེན་པོ་དེ་དག་མཐོང་བ་ནི། འདི་ལྟ་སྟེ། དཔེར་ན། མེ་ལོང་ཤིན་ཏུ་གསལ་བའི་ནང་<line/>
དུ་བཞིན་མཐོང་བ་དེ་བཞིན་དུ་དེ་དག་གིས་འཇམ་དཔལ་གཞོན་ནུར་གྱུར་པ་འཁོར་དང་བཅས་པ་མཐོང་ངོ༌། །དེ་ནས་འཇམ་དཔལ་གཞོན་ནུར་གྱུར་པས་ཅི་ནས་ཀྱང་སྲོག་ཆགས་<line/>
བརྒྱད་ཁྲི་བཞི་སྟོང་གིས་ཆོས་ལ་ཆོས་ཀྱི་མིག་རྣམ་པར་དག་པ་དང༌། སྲོག་ཆགས་ལྔ་བརྒྱས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་འགྱུར་བ་དེ་<line/>
ལྟ་དེ་ལྟར་ཆོས་བཤད་དོ། །དེ་ནས་འཇམ་དཔལ་གཞོན་ནུར་གྱུར་པ་སྟན་ལས་ལངས་ཏེ། དགེ་སློང་གི་དགེ་འདུན་དང༌། འཁོར་དང་བཅས་ཏེ་རྒྱལ་པོ་མ་སྐྱེས་དགྲའི་ཁབ་ནས་<line/>
</page>
<page index="145" id="395A">༄༅། །བྱུང་ངོ༌། །རྒྱལ་པོ་མ་སྐྱེས་དགྲའང་འཁོར་དང་བཅས་ཏེ་འཇམ་དཔལ་གཞོན་ནུར་གྱུར་པའི་ཕྱི་བཞིན་དུ་འབྲངས་པ་ལས་འཇམ་དཔལ་གཞོན་<line/>
ནུར་གྱུར་པ་ལམ་དུ་ཞུགས་པས་ཕྱོགས་གཞན་ཞིག་ན་མི་ཞིག་གིས་མའི་སྲོག་བཅད་ནས་དེ་ཤིང་ཞིག་གི་དྲུང་ན་དུ་ཞིང་མྱ་ངན་བྱེད་ལ། བདག་གིས་སྡིག་པའི་ལས་བྱས་ཀྱི་།<line/>
བདག་ནི་ངེས་པར་སེམས་ཅན་དམྱལ་བར་འགྲོའོ་ཞེས་ཟེར་ཞིང་འདུག་པ་མཐོང་སྟེ། མི་དེའང་འཇམ་དཔལ་གཞོན་ནུར་གྱུར་པས་འདུལ་བར་གྱུར་པ་ཞིག་གོ །དེ་ནས་འཇམ་<line/>
དཔལ་གཞོན་ནུར་གྱུར་པས་སྐྱེས་བུ་དེ་གདུལ་བའི་ཕྱིར་སྐྱེས་བུ་གཞན་ཞིག་མངོན་པར་སྤྲུལ་ཏོ། །སྐྱེས་བུ་དེའི་ཕ་མའང་མངོན་པར་སྤྲུལ་ཏོ། །དེ་ནས་སྐྱེས་བུ་སྤྲུལ་པ་དེ་ཕ་<line/>
མ་དང་འགྲོགས་ཏེ། སྐྱེས་བུ་མ་གསོད་པ་དེ་ག་ལ་བ་དེར་སོང་ནས་ཧ་ཅང་ཡང་རྒྱང་མི་རིང་བ་ཞིག་ནས། ཅི་ནས་ཀྱང་སྐྱེས་བུ་ཡང་དག་པ་དེས་མཐོང་བར་འགྱུར་པ་དེ་ལྟར་<line/>
རྩོད་པར་གྱུར་ཏེ། བུས་སྨྲས་པ། ལམ་ནི་འདི་ཡིན་ནོ། །ཕ་དང་མས་སྨྲས་པ། བུ། ལམ་འདི་མ་ཡིན་ནོ་ཞེས་དེ་དག་འཐབ་པར་གྱུར་པ་ལས་སྐྱེས་བུ་སྤྲུལ་པ་དེས་ཕ་དང་<line/>
མའི་སྲོག་བཅད་པར་གྱུར་པ་དང༌། སྐྱེས་བུ་ཡང་དག་པས་སྐྱེས་བུ་དེའི་ཕ་དང་མའི་སྲོག་བཅད་པ་མཐོང་ངོ༌། །དེ་ནས་སྤྲུལ་པའི་སྐྱེས་བུ་དེས་ཕ་མའི་སྲོག་བཅད་ནས་སྐྱེས་བུ་ཡང་<line/>
</page>
<page index="146" id="395B">དག་པ་དེ་ག་ལ་བ་དེར་སོང་སྟེ། དུ་ཞིང་མཆིམས་བྲངས་ནས། བདག་གིས་སྡིག་པའི་ལས་བྱས་ཏེ། བདག་གིས་ཕ་དང༌། མའི་སྲོག་བཅད་པས་བདག་ནི་ངེས་པར་སེམས་ཅན་<line/>
དམྱལ་བར་མཆིའོ་ཞེས་དེ་སྐད་སྨྲས་པ་དང༌། སྐྱེས་བུ་ཡང་དག་པས་དེ་ཐོས་ནས་འདི་སྙམ་དུ་གྱུར་ཏོ། །བདག་གིས་ནི་མ་འབའ་ཞིག་གི་སོག་བཅད་དུ་ཟད་ཀྱི། སྐྱེས་བུ་འདིས་<line/>
ནི་ཕ་མ་གཉིས་ཀའི་སྲོག་བཅད་པས་སྐྱེས་བུ་འདིས་སྡིག་པའི་ལས་ཆེར་བྱས་ཀྱི། འདི་གར་འགྲོ་བ་བདག་ཀྱང་དེར་འགྲོ་བར་འགྱུར་རོ་སྙམ་པ་དང༌། སྤྲུལ་པའི་སྐྱེས་བུ་དེ་དུ་<line/>
ཞིང༌། ཀྱེ་སྐྱེས་བུ། བདག་ནི་བཅོམ་ལྡན་འདས་ཤཱཀྱ་ཐུབ་པའི་དྲུང་དུ་མཆིའོ། །དེ་ཅིའི་ཕྱིར་ཞེ་ན། བཅོམ་ལྡན་འདས་དེ་ནི་སེམས་ཅན་མགོན་མེད་པ་རྣམས་ཀྱི་མགོན་།<line/>
སེམས་ཅན་འཇིགས་པ་རྣམས་ལ་མི་འཇིགས་པ་སྦྱིན་པར་མཛད་པ་ཡིན་གྱི། བཅོམ་ལྡན་འདས་དེ་ཅི་གསུང་བ་བཞིན་དུ་ནན་ཏན་བྱའོ་ཞེས་དེ་སྐད་སྨྲས་ཏེ། དེ་ནས་སྤྲུལ་<line/>
པའི་སྐྱེས་བུ་དེ་སོང་བ་དང༌། སྐྱེས་བུ་ཡང་དག་པ་དེའང་སྐྱེས་བུ་འདི་གར་འགྲོ་བར་བདག་ཀྱང་དེར་འགྲོ་བར་འགྱུར་གྱི། བདག་ཀྱང་དེར་འགྲོའོ་ཞེས་དེའི་ཕྱི་བཞིན་དུ་འབྲངས་<line/>
སོ༑ ༑དེ་ནས་སྤྲུལ་པའི་སྐྱེས་བུ་དེས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་པ་དང༌། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བཙལ་ནས་བཅོམ་ལྡན་འདས་<line/>
</page>
<page index="147" id="396A">༄༅། །ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་གིས་ཕ་མའི་སྲོག་བཅད་ན་བཅོམ་ལྡན་འདས་བདག་ལ་སྐྱབས་མཛད་པར་གསོལ་།<line/>
བདག་གིས་དེ་ཇི་ལྟར་བགྱི། དེ་ནས་བཅོམ་ལྡན་འདས་ཀྱིས་སྤྲུལ་པའི་སྐྱེས་བུ་དེ་ལ་ལེགས་སོ་ཞེས་བྱ་བ་བྱིན་ནས། ལེགས་སོ། །ལེགས་སོ། །ཀྱེ་སྐྱེས་བུ་<line/>
ཁྱོད་ནི་བདེན་པར་སྨྲ། ཡང་དག་པར་སྨྲ། ཇི་ལྟར་བྱས་པ་དེ་བཞིན་དུ་སྨྲའོ། །གང་ཁྱོད་ནི་དེ་བཞིན་གཤེགས་པའི་སྤྱན་སྔར་བདེན་པའི་ཚིག་སྨྲས་ཏེ་མི་སླུ་བ་ཡིན་མོད་ཀྱི།<line/>
སྐྱེས་བུ་ཁྱོད་སེམས་ཀྱི་རྒྱུད་ལ་རྟོགས་ཤིག །ཁྱོད་ཀྱིས་འདས་པས་སམ། མ་འོངས་པས་སམ། ད་ལྟར་གྱིས་སམ། སེམས་གང་གིས་ཕ་མའི་སྲོག་བཅད། འདས་<line/>
པའི་སེམས་ནི་ཟད་པ་དང་བྲལ་བ། །འགགས་པ་གཞན་དུ་གྱུར་པ་སྟེ། ཡུལ་ནའང་མི་གནས། ཕྱོགས་ནའང་མི་གནས་པས་དེ་ནི་གདགས་སུ་མི་ནུས་སོ། །མ་འོངས་པ་ནི་<line/>
མ་ཕྱིན་པ་སྟེ། དེ་ནི་མ་སྐྱེས་པ། མ་བྱུང་བ། ཡང་དག་པར་མ་བྱུང་བ། མ་གྱུར་པ། རྣམ་པར་མ་གྱུར་པ། མཚན་མ་མེད་པ། མ་བྱུང་བ་སྟེ། དེའང་གདགས་སུ་མི་ནུས་<line/>
སོ༑ ༑ད་ལྟར་གྱི་སེམས་ནི་གནས་པ་མེད་པ་སྟེ། སྐྱེས་ནས་ཞིག་ཅིང་དེངས་བར་འགྱུར་བ་ཕུང་པོར་མ་གྱུར་པ། བསགས་པར་མ་གྱུར་པའོ། །དེ་ལ་ནི་འགྲོ་བ་དང༌། འོང་བར་<line/>
</page>
<page index="148" id="396B">གདགས་པའང་མེད་དོ། །ཀྱེ་སྐྱེས་བུ། སེམས་ནི་ནང་གི་ལུས་ལའང་མི་འཇུག །ཕྱི་རོལ་གྱི་ཡུལ་དུའང་མི་རྒྱུ། གཉིས་ཀ་མེད་པར་ཡང་མི་དམིགས་སོ། །ཀྱེ་སྐྱེས་བུ། སེམས་<line/>
ནི་སྔོན་པོ་མ་ཡིན། སེར་པོ་མ་ཡིན། དམར་པོ་མ་ཡིན། དཀར་པོ་མ་ཡིན། ཇ་ཧོང་མ་ཡིན། ཤེལ་གྱི་ཁ་དོག་མ་ཡིན་ནོ། །ཀྱེ་སྐྱེས་བུ། སེམས་ནི་གཟུགས་མེད། བསྟན་དུ་མེད།<line/>
གཟུང་དུ་མེད། ཐོགས་པ་མེད། སྒྱུ་མ་ལྟ་བུ། དཔེ་མེད་པ་སྟེ། དེའང་གདགས་སུ་མི་ནུས་སོ། །ཀྱེ་སྐྱེས་བུ། སེམས་ནི་འདོད་མི་ཆགས། ཞེ་མི་སྡང༌། གཏི་མི་མུག་གོ །ཀྱེ་སྐྱེས་བུ། སེམས་ནི་<line/>
མངོན་པར་འདུ་མི་བྱེད། བྱེད་པ་མེད། ཚོར་བ་མེད། སེམས་པ་མེད། མྱོང་བར་བྱེད་པ་མེད་དོ། །ཀྱེ་སྐྱེས་བུ། སེམས་ནི་རང་བཞིན་གྱིས་དྭང་བ་ཡིན་ཏེ། དེ་ནི་ཀུན་ནས་ཉོན་མོངས་པར་མི་<line/>
འགྱུར། རྣམ་པར་དག་པར་མི་འགྱུར། །ཀྱེ་སྐྱེས་བུ། སེམས་ནི་ཚེ་འདི་ལའང་མེད། ཚེ་རབས་གཞན་ནའང་མེད། གཉིས་ཀ་མེད་པར་ཡང་མེད་དེ། དེ་ནའང་མེད། གཞན་<line/>
ནའང་མེད་པ། ནམ་མཁའ་དང་མཚུངས་པ། མི་མཉམ་པ་དང་མཉམ་པ། མི་འདྲ་བ། རྣམ་པར་རིག་པར་མི་འགྱུར་བ་སྟེ། དེ་ལ་མཁས་པས་མངོན་པར་ཆགས་པར་མི་བྱའོ།།<line/>
བདག་གིར་མི་བྱའོ། །རྟེན་པར་མི་བྱའོ། །གནས་པར་མི་བྱའོ། །བདག་ཏུ་བསམ་པར་མི་བྱའོ། །བདག་གིར་བསམ་པར་མི་བྱའོ། །ཀྱེ་སྐྱེས་བུ་དག །ཆོས་ཐམས་ཅད་ནི་རང་བཞིན་<line/>
</page>
<page index="149" id="397A">༄༅། །གྱིས་ནུས་པ་མེད་པས་གཡོ་བ་མེད་པའོ། །ཀྱེ་སྐྱེས་བུ་དག །ང་ནི་དེ་ལྟར་མོས་པ་ལ་ཀུན་ནས་ཉོན་མོངས་པའམ། རྣམ་པར་བྱང་བའམ། ངན་སོང་དུ་<line/>
འགྲོ་བའམ། མཐོ་རིས་སུ་འགྲོ་བར་མི་སྨྲའོ། །དེ་ཅིའི་ཕྱིར་ཞེ་ན། གང་སེམས་ཀྱི་ཆོས་ཉིད་དེ་ནི་ཀུན་ནས་ཉོན་མོངས་པར་མི་འགྱུར། རྣམ་པར་དག་པར་མི་འགྱུར། གང་<line/>
དུའང་འགྲོ་བར་མི་འགྱུར། འོང་བར་མི་འགྱུར། འདུག་པར་མི་འགྱུར་རོ། །དེ་ནས་བཅོམ་ལྡན་འདས་ལ་སྐྱེས་བུ་སྤྲུལ་པ་དེས་འདི་སྐད་ཅེས་གསོལ་ཏོ། །བཅོམ་ལྡན་འདས།<line/>
དེ་བཞིན་གཤེགས་པས་ཆོས་ཀྱི་དབྱིངས་ཡོངས་སུ་དག་པ། ལམ་མ་མཆིས་པ། རྣམ་པར་སྨིན་པ་མ་མཆིས་པ། མ་སྐྱེས་པ། མ་གྲུབ་པ། མངོན་པར་རྫོགས་པར་<line/>
སངས་རྒྱས་པ་ངོ་མཚར་ཏོ། །བཅོམ་ལྡན་འདས། བདག་རབ་ཏུ་འབྱུང་བར་འཚལ་ན། བདེ་བར་གཤེགས་པ་རབ་ཏུ་དབྱུང་བར་གསོལ། དགེ་སློང་ཚུར་ཤོག །ཚངས་པར་<line/>
སྤྱད་པ་སྤྱོད་ཅིག་ཅེས་བཅོམ་ལྡན་འདས་ཀྱིས་དེ་ལ་འདི་སྐད་གསུངས་པ་དང༌། དེའི་མོད་ལ་དེ་རབ་ཏུ་བྱུང་བར་སྣང་སྟེ། བཅོམ་ལྡན་འདས། བདག་གིས་མངོན་པར་བགྱི་<line/>
བ་ཐོབ་ཀྱི། མྱ་ངན་ལས་འདའ་བར་འཚལ་ལོ་ཞེས་དེ་སྐད་ཀྱང་སྨྲས་སོ། །དེ་ལྟ་སྟེ། དགེ་སློང་དེ་སངས་རྒྱས་ཀྱི་མཐུས་སྟེང་གི་བར་སྣང་ལ་ཤིང་ཏ་ལ་གང་ཙམ་དུ་འཕགས་<line/>
</page>
<page index="150" id="397B">ནས༑ བདག་གི་མེའི་ཁམས་ཀྱིས་ལུས་བསྲེགས་པ་དང༌། སྐྱེས་བུ་ཡང་དག་པ་དེས་ཆོས་བསྟན་པ་འདི་དག་ཐོས་སོ། །འོས་[?] ནས་[?] ཀྱང་འདི་སྙམ་དུ་གྱུར་ཏེ། སྐྱེས་བུ་དེས་ནི་ཕ་<line/>
དང༑ མ་གཉིས་ཀའི་སྲོག་བཅད་ཀྱང་དེ་ཡོངས་སུ་མྱ་ངན་ལས་འདས་ན་བདག་གིས་ནི་མ་འབའ་ཞིག་གི་སྲོག་བཅད་དུ་ཟད་པས་ཅིའི་ཕྱིར་བདག་ཡོངས་སུ་མྱ་ངན་ལས་མི་འདའ་<line/>
སྙམ་ནས། དེ་དེའི་ཚེ་བཅོམ་ལྡན་འདས་ཀྱི་དྲུང་དུ་སོང་སྟེ། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བཙལ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་<line/>
ལྡན་འདས། བདག་གིས་ཀྱང་མའི་སྲོག་བཀུམ་མོ། །དེ་ནས་བཅོམ་ལྡན་འདས་ཀྱིས་སྐྱེས་བུ་དེ་ལ་ལེགས་སོ་ཞེས་བྱ་བ་བྱིན་ཏེ། ལེགས་སོ། །ལེགས་སོ། །སྐྱེས་བུ་ཁྱོད་ཀྱིས་དེ་<line/>
བཞིན་གཤེགས་པ་མ་བསླུས་མོད་ཀྱི། ཀྱེ་སྐྱེས་བུ་ཁྱོད་སེམས་གང་གིས་མའི་སྲོག་བཅད་པ་སེམས་ཀྱི་རྒྱུད་ལ་རྟོགས་ཤིག་ཅེས་རྒྱ་ཆེར་བཀའ་སྩལ་ཏེ། ཞིབ་ཏུ་སྤྲུལ་པའི་སྐྱེས་<line/>
བུ་ཇི་ལྟ་བ་དེ་བཞིན་དུ་བྱའོ། །དེ་ནས་དེའི་ཚེ་སྐྱེས་བུ་དེའི་བ་སྤུའི་ཁུང་བུ་ཐམས་ཅད་ནས་སེམས་ཅན་དམྱལ་བའི་མེ་བྱུང་བར་གྱུར་ཏེ། དེ་ཚིག་ཅིང་མགོན་མེད་པ་དང༌། བཅོམ་<line/>
ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ནི་ཚིག་པར་གྱུར་ན། བདེ་བར་གཤེགས་པ། མགོན་མཛད་དུ་གསོལ། བཅོམ་ལྡན་འདས་ལ་སྐྱབས་<line/>
</page>
<page index="151" id="398A">༄༅། །སུ་མཆིའོ། །དེ་ནས་བཅོམ་ལྡན་འདས་ཀྱིས་ཕྱག་གསེར་གྱི་ཁ་དོག་ལྟ་བུ་སྐྱེས་བུ་དེའི་སྤྱི་བོར་བཞག་གོ །ཕྱག་བཞག་མ་ཐག་ཏུ་དེ་ནས་དེའི་ཚེ།<line/>
སྐྱེས་བུ་དེའི་ཚོར་བ་དེ་ཐམས་ཅད་རྒྱུན་ཆད་པར་གྱུར་ཏོ། །དེ་ལུས་བག་ཡངས་ཤིང་བདེ་བར་གྱུར་ནས་དེ་བཞིན་གཤེགས་པ་ལ་ཤིན་ཏུ་གུས་པར་གྱུར་ཏེ། བཅོམ་ལྡན་འདས་<line/>
ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ནི་རབ་ཏུ་འབྱུང་བར་འཚལ་ན། བདེ་བར་གཤེགས་པས་རབ་ཏུ་དབྱུང་བར་གསོལ། བཅོམ་ལྡན་འདས་ཀྱིས་དེ་<line/>
ལ་དགེ་སློང་ཚུར་ཤོག །ཚངས་པར་སྤྱད་པ་སྤྱོད་ཅིག་ཅེས་དེ་སྐད་བཀའ་སྩལ་པ་དང༌། དེའི་ཚེ་དེ་ཉིད་དུ་དེ་མགོ་བྲེགས། ཆོས་གོས་སྦྱར་མ་བགོས། སྐྲ་དང༌། ཁ་སྤུ་བྲེགས་<line/>
ནས་ཞག་བདུན་ལོན་པ་ཙམ་དུ་གྱུར་ཏེ། དགེ་སློང་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་དུ་གནས་པར་གྱུར་ཏོ། །དེ་བཞིན་གཤེགས་པས་ཚུར་ཤོག་ཅེས་<line/>
གསུངས་ནས། །མགོ་བྲེགས་ལུས་ནི་ཆོས་གོས་སྦྱར་མར་ལྡན། །དེ་མ་ཐག་ཏུ་དབང་པོ་རབ་ཞི་ཞིང༌། །སངས་རྒྱས་དགོངས་པའི་ཆ་ལུགས་གནས་པར་གྱུར། །དེ་ནས་བཅོམ་<line/>
ལྡན་འདས་ཀྱིས་དགེ་སློང་དེ་ལ་འཕགས་པའི་བདེན་པ་བཞི་དང་ལྡན་པའི་གཏམ་བཤད་པ་དང༌། དེས་དེ་ཐོས་ནས་ཆོས་ལ་རྡུལ་མེད་ཅིང་དྲི་མ་དང་བྲལ་བའི་ཆོས་ཀྱི་མིག་རྣམ་པར་<line/>
</page>
<page index="152" id="398B">དག་པའི་སྟེང་དུའང་ལམ་བསྒོམས་ནས་དགྲ་བཅོམ་པར་གྱུར་ཏེ། དེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ནི་ཡོངས་སུ་མྱ་ངན་ལས་འདའ་<line/>
བར་འཚལ་ལོ། །བདེ་བར་གཤེགས་པ། བདག་ནི་ཡོངས་སུ་མྱ་ངན་ལས་འདའ་བའི་དུས་དང་མན་ལ་བབ་བོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་ཁྱོད་ད་དེའི་དུས་ལ་<line/>
བབ་པར་ཤེས་པར་གྱིས་ཤིག །དེས་དེའི་ཚེ་སྟེང་གི་བར་སྣང་ལ་ཤིང་ཏ་ལ་བདུན་ཙམ་ན་འདུག་སྟེ། བདག་མེའི་ཁམས་ཀྱིས་ལུས་བསྲེགས་སོ། །བསྲེགས་པ་དེའི་ཚེ་སོལ་བ་དང༌།<line/>
ཐལ་བའང་མེད་པར་གྱུར་ནས་ལྷ་བརྒྱ་སྟོང་དག་ཀྱང་དེ་ལ་ཕྱག་འཚལ་བར་གྱུར་ཏོ། །དེ་ནས་ཚེ་དང་ལྡན་པ་ཤཱ་རིའི་བུས་སྐྱེས་བུ་དེའི་གདུལ་བ་མཐོང་ནས་ངོ་མཚར་དུ་གྱུར་ཏེ། བཅོམ་<line/>
ལྡན་འདས་ལ་འདི་སྐད་ཅེས་གསོལ་ཏོ། །དེ་བཞིན་གཤེགས་པའི་ཆོས་འདུལ་བ་ནི་ལེགས་པར་གསུངས་པ་སྟེ། དེ་ལ་ནི་མཚམས་མ་མཆིས་པ་དང་ལྡན་པ་དག་ཀྱང་འདུལ་བར་<line/>
འགྱུར་བ་བཅོམ་ལྡན་འདས། ངོ་མཚར་ཏོ། །བདེ་བར་གཤེགས་པ། ངོ་མཚར་ཏོ། །བཅོམ་ལྡན་འདས། སེམས་ཅན་རྣམས་ཀྱི་དབང་པོ་རྣམ་པ་སྣ་ཚོགས་འཚལ་བ་དེ་ནི་དེ་བཞིན་<line/>
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དང༌། འཇམ་དཔལ་གཞོན་ནུར་གྱུར་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་གཞན་ཡང་དེ་འདྲ་<line/>
</page>
<page index="153" id="399A">༄༅། །བའི་གོ་ཆ་དག་བགོས་པ་མ་གཏོགས་པར་གཞན་སུའི་ཡུལ་ལགས། ཉན་ཐོས་དང༌། རང་སངས་རྒྱས་ཐམས་ཅད་ཀྱི་ནི་ཡུལ་མ་ལགས་སོ། །བཅོམ་<line/>
ལྡན་འདས་ཀྱིས་བཀའ་སྩལ་པ། ཤཱ་རིའི་བུ། དེ་བཞིན་ནོ། །ཇི་སྐད་སྨྲས་པ་དེ་བཞིན་ཏེ། དེ་ནི་སངས་རྒྱས་བཅོམ་ལྡན་འདས་རྣམས་དང༌། བྱང་ཆུབ་སེམས་དཔའ་སེམས་<line/>
དཔའ་ཆེན་པོ་བཟོད་པ་ལ་གནས་པ་རྣམས་ཀྱི་ཡུལ་ཡིན་ཏེ། ཤཱ་རིའི་བུ། གང་ཟག་གང་ཁྱོད་ཀྱིས་སེམས་ཅན་དམྱལ་བ་པར་ཤེས་ལ་དེ་དག་ལ་ངས་མྱ་ངན་ལས་འདའ་<line/>
བའི་ཆོས་ཅན་དུ་མཐོང་བའང་ཡོད་དོ། །ཤཱ་རིའི་བུ། ཁྱོད་ཀྱིས་གང་ཟག་གང་སྦྱངས་པའི་ཡོན་ཏན་དང༌། ཆོག་ཤེས་པ་དང༌། ཚུལ་ཁྲིམས་དང༌། ཐོས་པ་དང༌། ཏིང་ངེ་<line/>
འཛིན་ཙམ་དང་ལྡན་ཏེ། དེ་ལ་ཁྱེད་ཀྱིས་མྱ་ངན་ལས་འདའ་བའི་ཆོས་ཅན་དུ་ཤེས་མོད་ཀྱི། དེ་ལ་དེ་བཞིན་གཤེགས་པས་སེམས་ཅན་དམྱལ་བ་པར་གཟིགས་པའང་<line/>
ཡོད་ཀྱི། ཤཱ་རིའི་བུ་ཁྱོད་ནི་སེམས་ཅན་གྱི་སྤྱོད་པ་ལ་བསམ་པ་དང་བྲལ་བར་གྱིས་ཤིག །དེ་ཅིའི་ཕྱིར་ཞེ་ན། ཤཱ་རིའི་བུ། སེམས་ཅན་གྱི་སྤྱོད་པ་ནི་བསམ་གྱིས་མི་ཁྱབ་པའི་<line/>
ཕྱིར་རོ། །ཤཱ་རིའི་བུ། གང་གིས་མ་བསད་ནས་ཆོས་བསྟན་པ་འདི་ལ་གནས་ཏེ་ཡོངས་སུ་མྱ་ངན་ལས་འདས་པར་གྱུར་པའི་སྐྱེས་བུ་དེ་ཁྱོད་ཀྱིས་མཐོང་ངམ། གསོལ་པ།<line/>
</page>
<page index="154" id="399B">བཅོམ་ལྡན་འདས། བདག་གིས་མཐོང་ངོ༌། །བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ། སྐྱེས་བུ་དེས་ནི་སངས་རྒྱས་ལྔ་བརྒྱ་ལ་དགེ་བའི་རྩ་བ་བསྐྱེད་པར་གྱུར་ཅིང༌། འདི་<line/>
ལྟ་སྟེ། སེམས་རང་བཞིན་གྱིས་དང་བའི་ཆོས་བཤད་པ་འདིའང་ཐོས་སོ། །ཤཱ་རིའི་བུ། སྐྱེས་བུ་དེས་ཆོས་བསྟན་པ་འདི་ཐོས་ནས་ཆོས་ཐམས་ཅད་ཡང་དག་པ་ཇི་ལྟ་བ་བཞིན་<line/>
དུ་མཐོང་བའི་ཕྱིར་རྣམ་པར་གྲོལ་བར་གྱུར་ཏོ། །དེ་བས་ན། ཤཱ་རིའི་བུ། རྣམ་གྲངས་འདིས་ཀྱང་འདི་ལྟར་རིག་པར་བྱ་སྟེ། གང་སུ་ཡང་རུང་སྟེ། ད་ལྟར་རམ། ང་མྱ་ངན་ལས་འདས་<line/>
པ་ནའང་ཟབ་མོ་ཆགས་པ་མེད་པ། འགྲོ་བ་མེད་པ་འདི་ལྟ་བུའི་ཆོས་བསྟན་པ་ཉན་ལ་ཐོས་ནས་ཀྱང་མོས་པར་བྱེད་ན་སེམས་ལ་ཀུན་ནས་ཉོན་མོངས་པའམ། སྡིག་པའི་གྲོགས་པོའི་<line/>
དབང་གིས་མི་དགེ་བའི་འདུ་བྱེད་དག་མངོན་པར་བྱེད་ཀྱང༌། མ་ལུས་པར་རྣམ་པར་གྲོལ་བར་མ་གྱུར་གྱི་བར་དུ་ཆོས་ལ་རྟོགས་པ་དེ་གཏོང་བར་མི་འགྱུར་རོ། །ཤཱ་རིའི་བུ། གང་དག་<line/>
ཆོས་འདི་འདྲ་བ་ལ་མོས་པར་གྱུར་པ་དེ་དག་ནི་འགྲོ་བ་ངན་པར་འགྲོ་བར་ང་མི་སྨྲའོ། །ཤཱ་རིའི་བུ། དེ་བས་ན་གང་གིས་ཆོས་ཀྱི་རྣམ་གྲངས་འདི་ལས་ཆུང་དུ་ན་རྩ་བ་བཞི་པའི་ཚིགས་<line/>
སུ་བཅད་པ་གཅིག་གམ། ཚིག་གཅིག་ལེན་པ་དང༌། གཞན་ལ་སྟོན་པའི་སེམས་ཅན་དེ་དག་ངེས་པར་ཐམས་ཅད་མཁྱེན་པར་འགྱུར་བར་བལྟ་ན། གང་དག་ཐོས་ནས་ཚུལ་བཞིན་<line/>
</page>
<page index="155" id="400A">༄༅། །དུ་བྱེད་པ་ལྟ་ཅི་སྨོས། དེ་ནས་འཇམ་དཔལ་གཞོན་ནུར་གྱུར་པ་བྱང་ཆུབ་སེམས་དཔའ་དེ་དག་དང༌། འོད་སྲུང་ཆེན་པོ་ལ་སོགས་པ་ཉན་ཐོས་དག་དང༌།<line/>
རྒྱལ་པོ་མ་སྐྱེས་དགྲ་དང༌། གཞན་ཡང༌། སྐྱེ་བོའི་ཚོགས་ཆེན་པོ་དང་འགྲོགས་ནས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་པ་དང༌། བཅོམ་ལྡན་འདས་ཀྱི་ཞབས་ལ་མགོ་བོས་<line/>
ཕྱག་བཙལ་ནས་ཕྱོགས་གཅིག་ཏུ་འཁོད་དོ། །དེ་ནས་ཚེ་དང་ལྡན་པ་ཤཱ་རིའི་བུས་རྒྱལ་པོ་མ་སྐྱེས་དགྲ་ལ་འདི་སྐད་ཅེས་སྨྲས་སོ། །རྒྱལ་པོ་ཆེན་པོ། ཁྱོད་ཀྱི་འགྱོད་པ་དེ་བསལ་ཏམ།<line/>
སྨྲས་པ། བཙུན་པ་ཤཱ་རིའི་བུ། བསལ་ཏོ། །ཤཱ་རིའི་བུས་སྨྲས་པ། ཇི་ལྟར་བསལ། སྨྲས་པ། ཅི་ནས་ཀྱང་མི་ལེན་པ་དང༌། མི་གཏོང་བ་དེ་ལྟར་བསལ་ཏོ། །ཅི་ནས་ཀྱང་སླན་ཆད་<line/>
ཤིན་ཏུ་ཉོན་མོངས་པར་མི་འགྱུར་བ་དང༌། ཅི་ནས་ཀྱང་ཐོབ་པའང་མེད། འཕྲོགས་པའང་མེད་པ་དེ་ལྟར་བསལ་ཏོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་<line/>
འདི་སྐད་ཅེས་གསོལ་ཏོ། །བཅོམ་ལྡན་འདས། རྒྱལ་པོ་མ་སྐྱེས་དགྲའི་ལས་ཀྱི་ལྷག་མ་ཅི་ཙམ་ཞིག་ནི་ལུས། ཅི་ཙམ་ཞིག་ནི་ལྷག་མ་མ་ལུས་པར་བྱང་ཞིང་སླན་ཆད་མི་སྐྱེ་<line/>
བའི་ཆོས་ཅན་དུ་གྱུར། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ། རྒྱལ་པོ་མ་སྐྱེས་དགྲའི་ལས་ཀྱི་ལྷག་མ་ཡུངས་ཀར་གྱི་འབྲུམ་བུ་ཙམ་ནི་ལུས་སོ། །རི་རབ་<line/>
</page>
<page index="156" id="400B">རིའི་རྒྱལ་པོ་ཙམ་ནི་ཆོས་ཟབ་མོ་འདི་བསྟན་པ་ཁོང་དུ་ཆུད་པས་ལྷག་མ་མ་ལུས་པར་བྱང་སྟེ། ཕྱིན་ཆད་མི་སྐྱེ་བའི་ཆོས་ཅན་དུ་གྱུར་ཏོ། །གསོལ་པ། ཅི་བཅོམ་ལྡན་འདས། རྒྱལ་པོ་<line/>
མ་སྐྱེས་དགྲ་སེམས་ཅན་དམྱལ་བར་མཆིའམ། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ། འདི་ལྟ་སྟེ། དཔེར་ན། ལྷའི་བུ་རིན་པོ་ཆེའི་ཁང་པ་བརྩེགས་མ་ན་འདུག་པ་<line/>
ལས་སུམ་ཅུ་རྩ་གསུམ་གྱི་ལྷའི་གནས་ནས་ཛམྦུའི་གླིང་དུ་འབབ་ཅིང༌། ཛམྦུའི་གླིང་དུ་བབས་ནས་སླར་ཡང་སུམ་ཅུ་རྩ་གསུམ་གྱི་གནས་སུ་འཛེག་པ་དེ་བཞིན་དུ་རྒྱལ་པོ་མ་སྐྱེས་<line/>
དགྲའང་སོ་སོའི་སེམས་ཅན་དམྱལ་བ་མེ་ཏོག་པུཎྜ་རཱི་ཀ་ཞེས་བྱ་བར་བབས་ནས་དེ་བཞིན་དུ་འཛེགས་ཏེ། དེ་ལུས་ལ་སྡུག་བསྔལ་བའི་ཚོར་བ་རེག་པར་ཡང་མི་འགྱུར་རོ། །ཤཱ་རིའི་<line/>
བུས་གསོལ་པ། བཅོམ་ལྡན་འདས། རྒྱལ་པོ་མ་སྐྱེས་དགྲ་ནི་དབང་པོ་རྣོ་སྟེ། དེས་ལས་ཀྱི་སྒྲིབ་པ་མྱོང་བར་འགྱུར་བ་འདི་ཙམ་ཞིག་ཏུ་བགྱིས་པ་ངོ་མཚར་ཏོ། །བཅོམ་ལྡན་འདས་<line/>
ཀྱིས་བཀའ་སྩལ་པ། ཤཱ་རིའི་བུ། རྒྱལ་པོ་མ་སྐྱེས་དགྲ་འདིས་སངས་རྒྱས་བྱེ་བ་ཕྲག་བདུན་ཅུ་རྩ་གཉིས་ལ་དགེ་བའི་རྩ་བ་བསྐྱེད་དེ། ཡང་དག་པར་རྫོགས་པའི་སངས་རྒྱས་དེ་དག་<line/>
ལ་འདིས་བསྙེན་བཀུར་ཡང་བྱས་པར་གྱུར་ཏོ། །དེ་དག་ལས་ཆོས་ཀྱང་ཐོས་པར་གྱུར་ཏོ། །དགེ་བའི་རྩ་བ་དེའང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོས་པར་གྱུར་<line/>
</page>
<page index="157" id="401A">༄༅། །ཏོ༑ ༑ཤཱ་རིའི་བུ། འཇམ་དཔལ་གཞོན་ནུར་གྱུར་པ་འདི་མཐོང་ངམ། གསོལ་པ། མཐོང་ངོ༌། །བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་<line/>
བུ༑ འཇམ་དཔལ་གཞོན་ནུར་གྱུར་པ་འདིས་རྒྱལ་པོ་མ་སྐྱེས་དགྲ་འདི་བསྐལ་པ་དྲི་མ་མེད་པ་ཞེས་བྱ་བ་ན། བཅོམ་ལྡན་འདས་དེ་བཞིན་གཤེགས་པ་ཕྱག་བཟང་ཞེས་<line/>
བྱ་བའི་གསུང་རབ་ལས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་བཅུག་གོ །ཡང་ཤཱ་རིའི་བུ། བསྐལ་པ་དྲི་མ་མེད་པ་ལ་སངས་རྒྱས་བྱེ་བ་ཕྲག་<line/>
གསུམ་གྱུར་སྟེ། དེ་ཐམས་ཅད་ཀྱང་འཇམ་དཔལ་གཞོན་ནུར་གྱུར་པས་ཆོས་ཀྱི་འཁོར་ལོ་བསྐོར་བ་དང༌། ཚེ་རིང་བར་གསོལ་བར་གྱུར་ཏོ། །ཤཱ་རིའི་བུ། རྒྱལ་པོ་མ་སྐྱེས་དགྲ་<line/>
འདི་ནི་འཇམ་དཔལ་གཞོན་ནུར་གྱུར་པ་མ་གཏོགས་པར་སངས་རྒྱས་སྟོང་གིས་ཀྱང་ཆོས་བཤད་དེ། འགྱོད་པ་དེ་བསལ་བར་བྱ་བའི་གནས་དང༌། གོ་སྐབས་མེད་དེ། །དེ་ཅིའི་<line/>
ཕྱིར་ཞེ་ན། འདི་ཉིད་ཀྱིས་གདུལ་བ་ཡིན་ཏེ། ཕྱི་ཕྱིར་ཞིང་འདིས་ཆོས་ཟབ་མོ་བསྟན་པ་འདི་ཉིད་ལས་ཐོས་པར་གྱུར་ཏོ། །དེ་བས་ན། ཤཱ་རིའི་བུ། རྣམ་གྲངས་དེས་ཀྱང་འདི་<line/>
ལྟར་རིག་པར་བྱ་སྟེ། གང་དང༌། གང་དག་བྱང་ཆུབ་སེམས་དཔའ་གང་དང༌། གང་ལས་འདུལ་བར་འགྱུར་བ་དེ་དང༌། དེ་ཉིད་ཀྱི་ཆོས་བསྟན་པ་ཤེས་པར་འགྱུར་རོ། །ཤཱ་རིའི་བུ། རྒྱལ་<line/>
</page>
<page index="158" id="401B">པོ་མ་སྐྱེས་དགྲ་འདིའང་སོ་སོའི་སེམས་ཅན་དམྱལ་བ་མེ་ཏོག་པུཎྜ་རི་ཀ་ལྟར་གས་པ་དེ་ནས་བྱུང་ནས་རྨ་མེད་ཅིང་མ་རྨས་པར་སྟེང་གི་ཕྱོགས་ཀྱི་ཆ་སངས་རྒྱས་ཀྱི་ཞིང་འདི་<line/>
ནས་སངས་རྒྱས་ཀྱི་ཞིང་བཞི་སྟོང་བཞི་བརྒྱ་འདས་པ་ན། དེ་འཇིག་རྟེན་གྱི་ཁམས་བརྒྱན་པ་ཞེས་བྱ་བ་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་<line/>
སངས་རྒྱས་རིན་པོ་ཆེའི་ཕུང་པོ་ཞེས་བྱ་བ་བཞུགས་ཤིང་འཚོ་གཞེས་ལ་ཆོས་ཀྱང་སྟོན་པའི་སངས་རྒྱས་ཀྱི་ཞིང་དེར་སྐྱེ་བར་འགྱུར་རོ། །དེ་དེར་སྐྱེས་མ་ཐག་ཏུ་སླར་ཡང་འཇམ་<line/>
དཔལ་གཞོན་ནུར་གྱུར་པའང་མཐོང་བར་འགྱུར་རོ། །ཆོས་ཟབ་མོ་བསྟན་པ་འདིའང་ཐོས་པར་འགྱུར་རོ། །ཐོས་ནས་ཀྱང་དེ་ཉིད་དུ་མི་སྐྱེ་བའི་ཆོས་ལ་བཟོད་པ་ཐོབ་པར་འགྱུར་རོ། །<line/>
གང་གི་ཚེ་ན་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དེའི་ཚེའང་སླར་འཇམ་དཔལ་གཞོན་ནུར་གྱུར་པ་<line/>
མཐོང་བར་འགྱུར་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་མི་གཡོ་བ་ཞེས་བྱ་བར་འགྱུར་རོ། །དེ་ནའང་བྱམས་པ་དེ་བཞིན་གཤེགས་པས་བྱང་ཆུབ་སེམས་དཔའ་མི་<line/>
གཡོ་བ་ལ་སོགས་པ་ལ་སྔོན་བྱུང་བ་དང་ལྡན་པའི་ཆོས་ཀྱི་གཏམ་བརྗོད་པར་འགྱུར་ཏེ། ཆོས་ཀྱི་རྣམ་གྲངས་འདིའང་མ་ལྷག་མ་བྲི་བར་བརྗོད་པར་འགྱུར་རོ། །ཡང་བྱང་ཆུབ་སེམས་<line/>
</page>
<page index="159" id="402A">༄༅། །དཔའ་སེམས་དཔའ་ཆེན་པོ་མི་གཡོ་བ་འདི་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པའི་གསུང་རབ་ལ་རྒྱལ་པོ་མ་སྐྱེས་དགྲ་ཞེས་<line/>
བྱ་བར་འགྱུར་ཏེ། དེས་ཕའི་སྲོག་བཅད་ནས་དེས་ཆོས་ཀྱི་རྣམ་གྲངས་འདི་འཇམ་དཔལ་གཞོན་ནུར་གྱུར་པ་ལས་ཐོས་ཏེ་མཐུན་པའི་ཆོས་ལ་བཟོད་པ་ཐོབ་བོ། །དེའི་ལས་ཀྱི་<line/>
སྒྲིབ་པའང་མ་ལུས་པར་བྱང་བར་གྱུར་ཏོ་ཞེས་དེ་སྐད་ཀྱང་བརྗོད་པར་འགྱུར་རོ། །ཤཱ་རིའི་བུ། དེ་ལྟ་སྟེ། བྱམས་པ་དེ་བཞིན་གཤེགས་པ་ནི་བྱང་ཆུབ་སེམས་དཔའ་སེམས་<line/>
དཔའ་ཆེན་པོ་མི་གཡོ་བ་ལ་སོགས་པ་ལ་ཅི་ནས་ཀྱང་བྱང་ཆུབ་སེམས་དཔའ་བརྒྱད་སྟོང་གིས་མི་སྐྱེ་བའི་ཆོས་ལ་བཟོད་པ་ཐོབ་པར་འགྱུར་བ་དེ་ལྟ་དེ་ལྟར་ཆོས་ཀྱི་རྣམ་<line/>
གྲངས་འདི་སྟོན་པར་འགྱུར་རོ། །དེ་ན་བྱང་ཆུབ་སེམས་དཔའ་ཉི་ཁྲི་ཉིས་སྟོང་གི་ལས་ཀྱི་སྒྲིབ་པ་བསྐལ་པ་གྲངས་མེད་པ་ནས་བསགས་པའང་རབ་ཏུ་ཞི་བར་འགྱུར་<line/>
རོ༑ ༑རྒྱལ་པོ་མ་སྐྱེས་དགྲ་འདི་དེ་ཕན་ཆད་བསྐལ་པ་གྲངས་མེད་པ་ཕྲག་བརྒྱད་བརྒྱའི་བར་དུ་སེམས་ཅན་ཡོངས་སུ་སྨིན་པར་བྱེད། སངས་རྒྱས་ཀྱི་ཞིང་ཡོངས་<line/>
སུ་སྦྱོང་བར་བྱེད་ཅིང་བྱང་ཆུབ་སེམས་དཔའི་སྤྱད་པ་སྤྱོད་དོ། །ཤཱ་རིའི་བུ། སེམས་ཅན་གང་དག་དེས་ཉན་ཐོས་ཀྱི་ཐེག་པས་སམ། རང་སངས་རྒྱས་ཀྱི་ཐེག་པས་སམ།<line/>
</page>
<page index="160" id="402B">ཐེག་པ་ཆེན་པོས་ཡོངས་སུ་སྨིན་པར་བྱས་པར་འགྱུར་བའི་སེམས་ཅན་དེ་དག་ནི་ལས་ཀྱི་སྒྲིབ་པའམ། ཉོན་མོངས་པའི་སྒྲིབ་པ་མེད་པར་འགྱུར་ཏེ། དེ་དག་ཐམས་ཅད་<line/>
དབང་པོ་རྣོ་བར་འགྱུར། འགྱོད་པ་དང༌། ཐེ་ཚོམ་མེད་པར་འགྱུར་རོ། །ཤཱ་རིའི་བུ། རྒྱལ་པོ་མ་སྐྱེས་དགྲ་འདི་བསྐལ་པ་གྲངས་མེད་པ་ཕྲག་བརྒྱད་བརྒྱ་ན་བླ་ན་མེད་པ་ཡང་དག་<line/>
པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ། བསྐལ་པ་མཐོང་ན་དགའ་བ་ཞེས་བྱ་བ་ལ་འཇིག་རྟེན་གྱི་ཁམས་འདམ་གྱི་རྙོག་པ་མེད་པར་<line/>
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡུལ་ཤིན་ཏུ་རྣམ་པར་དག་པ་ཞེས་བྱ་བར་འགྱུར་ཏེ། དེའི་ཚེའི་ཚད་ནི་བསྐལ་པ་བར་མ་བཞིར་<line/>
འགྱུར་རོ། །དེའི་ཉན་ཐོས་ཀྱི་ཚོགས་ནི་བདུན་འབུམ་དུ་འགྱུར་ཏེ། ཐམས་ཅད་ཀྱང་ཤེས་རབ་ཀྱིས་མོས་པ་རྣམ་པར་ཐར་པ་བརྒྱད་ལ་བསམ་གཏན་བྱེད་པ་ཤ་སྟག་གོ །དེའི་<line/>
བྱང་ཆུབ་སེམས་དཔའ་སེམས་དཔའ་ཆེན་པོ་ནི་བྱེ་བ་ཕྲག་བཅུ་གཉིས་སུ་འགྱུར་ཏེ། ཐམས་ཅད་ཀྱང་ཐབས་དང༌། ཤེས་རབ་ལས་བྱུང་བ་ཤ་སྟག་གོ །དེ་བཞིན་གཤེགས་པ་<line/>
ཡོངས་སུ་མྱ་ངན་ལས་འདས་ནས་དམ་པའི་ཆོས་ནི་ལོ་བྱེ་བར་གནས་པར་འགྱུར་རོ། །འདམ་གྱི་དྲི་མ་མེད་པའི་འཇིག་རྟེན་གྱི་ཁམས་དེ་ན་སེམས་ཅན་གང་ཡང་འགྱོད་པ་ལ་<line/>
</page>
<page index="161" id="403A">༄༅། །གནས་ཤིང་འཆི་བའི་དུས་བྱེད་པར་མི་འགྱུར་རོ། །དེ་ནས་ཤི་འཕོས་ནས་ཀྱང་འགྲོ་བ་ངན་པ་གསུམ་དུ་སྐྱེ་བར་འགྱུར་བ་གང་ཡང་མེད་དོ། །ཤཱ་རིའི་<line/>
བུ། དེ་བཞིན་གཤེགས་པ་ཡུལ་ཤིན་ཏུ་རྣམ་པར་དག་པ་དེ་ལ་སེམས་ཅན་གང་དག་ཆོས་ཉན་པ་དེ་དག་ཀུན་ཉོན་མོངས་པ་ཐམས་ཅད་རྣམ་པར་དག་པར་འགྱུར་རོ།།<line/>
དེ་བས་ན། ཤཱ་རིའི་བུ། གང་གང་ཟག་གིས་གང་ཟག་ལ་དྲོད་མ་ཟུངས་ཤིག། གང་ཟག་གིས་གང་ཟག་ལ་དྲོད་བཟུང་ན་ཉམས་པར་འགྱུར་རོ། །དེ་ཅིའི་ཕྱིར་ཞེ་ན། དེ་བཞིན་<line/>
གཤེགས་པའམ། གང་ང་དང་འདྲ་བས་ནི་གང་ཟག་ལ་དྲོད་ཟིན་ཏོ། །དེ་ནས་ཚེ་དང་ལྡན་པ་ཤཱ་རིའི་བུ་དང༌། ཐམས་ཅད་ཡོད་པའི་འཁོར་དེ་ངོ་མཚར་ཐོབ་ནས་ཆེད་<line/>
དུ་བརྗོད་པ་ཆེད་དུ་བརྗོད་ཅིང༌། བཅོམ་ལྡན་འདས། བདག་ཅག་ནི་དེང་ཕན་ཆད་སེམས་ཅན་གང་ལའང་སེམས་ཅན་དམྱལ་བར་མཆི་བར་མཐུས་ལུང་མི་སྟོན་<line/>
ཏོ༑ ༑དེ་ཅིའི་སླད་དུ་ཞེ་ན། བཅོམ་ལྡན་འདས། སེམས་ཅན་གྱི་སྤྱོད་པ་ནི་བསམ་གྱིས་མི་ཁྱབ་བོ་ཞེས་དེ་སྐད་ཀྱང་སྨྲའོ། །རྒྱལ་པོ་མ་སྐྱེས་དགྲ་ལུང་སྟོན་པའི་བསྟན་<line/>
པ་འདི་བསྟན་པའི་ཚེ་ལྷའི་བུ་སུམ་ཁྲི་ཉིས་སྟོང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་ཏོ། །གང་གི་ཚེ་ན་བཅོམ་ལྡན་འདས་དེ་<line/>
</page>
<page index="162" id="403B">བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡུལ་ཤིན་ཏུ་རྣམ་པར་དག་པས་བྱང་ཆུབ་ཐོབ་པར་གྱུར་པ་དེའི་ཚེ་བདག་ཅག་ཀྱང་འཇིག་རྟེན་གྱི་ཁམས་<line/>
འདམ་གྱི་དྲི་མ་མེད་པའི་སངས་རྒྱས་ཀྱི་ཞིང་དེར་སྐྱེ་བར་ཤོག་ཅིག་ཅེས་སངས་རྒྱས་ཀྱི་ཞིང་དེར་སྐྱེ་བར་སྨོན་ལམ་ཡང་བཏབ་བོ། །དེ་དག་ཐམས་ཅད་ཀྱང་སངས་རྒྱས་ཀྱི་ཞིང་དེར་སྐྱེ་བར་<line/>
བཅོམ་ལྡན་འདས་ཀྱིས་ཀྱང་ལུང་བསྟན་ཏོ། །དེ་ནས་རྒྱལ་པོ་མ་སྐྱེས་དགྲའི་བུ་ནི་ཚོད་ཀྱིས་ལེ་བརྒྱད་ལོན་པའི་ཁྱེའུ་ཟླ་བའི་དཔལ་ཞེས་བྱ་བ་དེས་མགུལ་པ་ནས་རྒྱན་བཀྲོལ་ཏེ།<line/>
བཅོམ་ལྡན་འདས་ག་ལ་བ་དེར་གཏོར་ནས་འདི་སྐད་ཀྱི་ཚིག་ཀྱང་སྨྲས་སོ། །བཅོམ་ལྡན་འདས། བདག་དགེ་བའི་རྩ་བ་འདི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོའོ།།<line/>
བཅོམ་ལྡན་འདས། བདག་གི་དགེ་བའི་རྩ་བ་འདིས་ནམ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡུལ་ཤིན་ཏུ་རྣམ་པར་<line/>
དག་པས་བྱང་ཆུབ་ཐོབ་པར་གྱུར་པ་དེའི་ཚེ། བདག་སངས་རྒྱས་ཀྱི་ཞིང་དེར་འཁོར་ལོས་བསྒྱུར་བའི་རྒྱལ་པོར་གྱུར་ལ། བདག་གིས་ནམ་འཚོའི་བར་དུ་དེ་བཞིན་གཤེགས་པ་དགྲ་<line/>
བཅོམ་པ་ཡང་དག་པར་རྫོགས་པའི་སངས་རྒྱས་དེ་དགེ་སློང་གི་དགེ་འདུན་དང་བཅས་པ་ལ་བསྙེན་བཀུར་བགྱི་བ་དང༌། དེ་བཞིན་གཤེགས་པ་དེ་ཡོངས་སུ་མྱ་ངན་ལས་འདས་<line/>
</page>
<page index="163" id="404A">༄༅། །པའི་སྐུ་གདུང་ལའང་བདག་མ་ཆོད་པ་བགྱིད་པར་གྱུར་ཅིག །བཅོམ་ལྡན་འདས། དེ་མྱ་ངན་ལས་འདས་ནས་ཀྱང་འཇིག་རྟེན་གྱི་ཁམས་དེ་<line/>
ཉིད་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པར་གྱུར་ཅིག་ཅེས་རྒྱན་དེ་དག་གཏོར་མ་ཐག་ཏུ། དེ་ནས་སངས་རྒྱས་ཀྱི་<line/>
མཐུས་དེའི་ཚེ་སྟེང་གི་བར་སྣང་ལ་རིན་པོ་ཆེ་སྣ་བདུན་ལས་བྱས་པའི་ཁང་པ་བརྩེགས་མ་ཆ་མཉམ་པ། ཤིན་ཏུ་ཕྱེ་བ་ཞིག་འདུག་པར་གྱུར་ཏེ། ཁང་པ་བརྩེགས་མ་དེ་ན་<line/>
ཁྲི་རིན་པོ་ཆེས་སྤྲས་པའི་རྩ་བ་བཙུགས་པ། གོས་བཀྲམ་པ་ཞིག་བྱུང་བར་གྱུར་ཏེ། ཁྲི་དེ་ལའང་དེ་བཞིན་གཤེགས་པའི་སྐུ་མཚན་ཉིད་ཀྱིས་ཀུན་ཏུ་བརྒྱན་པ་ཞིག་བཞུགས་<line/>
པར་སྣང་ངོ༌། །དེ་ནས་དེའི་ཚེ་བཅོམ་ལྡན་འདས་ཀྱིས་འཛུམ་པ་མཛད་པ་དང༌། ཆོས་ཉིད་ཀྱིས་སངས་རྒྱས་བཅོམ་ལྡན་འདས་རྣམས་འཛུམ་པ་མཛད་པ་དེའི་ཚེ། བཅོམ་<line/>
ལྡན་འདས་ཀྱི་ཞལ་ནས་འོད་ཟེར་ཁ་དོག་དུ་མ་སྣ་ཚོགས་འབྱུང་བ། འདི་ལྟ་སྟེ། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ཇ་ཧོང་དང༌། ཤེལ་གྱི་ཁ་དོག་<line/>
དང༌། དངུལ་གྱི་ཁ་དོག་དག་བྱུང་བ་དེ་དག་གིས་འཇིག་རྟེན་གྱི་ཁམས་མཐའ་ཡས་མུ་མེད་པར་ཁྱབ་པར་བྱས་ནས་ཚངས་པའི་འཇིག་རྟེན་གྱི་བར་དུ་སོང་སྟེ། ཉི་མ་དང༌། ཟླ་<line/>
</page>
<page index="164" id="404B">བའི་འོད་ཟིལ་གྱིས་མནན་ནས་སླར་ལོག་སྟེ། བཅོམ་ལྡན་འདས་ལ་ལན་གསུམ་བསྐོར་ཏེ། བཅོམ་ལྡན་འདས་ཀྱི་སྤྱི་བོར་མི་སྣང་བར་སོང་ངོ༌། །དེ་ནས་ཚེ་དང་ལྡན་པ་དགའ་བོ་<line/>
སྟན་ལས་ལངས་ཏེ་བླ་གོས་ཕྲག་པ་གཅིག་ལ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་<line/>
བཅོམ་ལྡན་འདས་ལ་ཚིགས་སུ་བཅད་པ་འདི་དག་གསོལ་ཏོ། །ཡེ་ཤེས་ཁྱད་པར་ཐམས་ཅད་ཕ་རོལ་ཕྱིན་པ་ཐུབ་པ་ཆགས་མེད་འོད་གཏོང་བ། །སེམས་ཅན་ཕ་རོལ་གྱི་ནི་<line/>
སེམས་ཀྱི་སྤྱོད་པ་གང་གི་ཅི་འདྲ་བ་ཡང་མཁྱེན། །དབང་པོ་སྣ་ཚོགས་མཁྱེན་པས་ཁྱོད་ཀྱང་ཆོས་རྣམས་དེ་བཞིན་དུ་ནི་འཆང་མཛད་པ། །ཁྱོད་ཀྱིས་ཅི་ཕྱིར་བདག་ལ་འཛུམ་པ་<line/>
བསྟན་པ་འགྲོ་བ་ཀུན་གྱི་མཆོག་གསུངས་ཤིག །སེམས་ཅན་ཕྱོགས་བཅུ་དག་ན་གནས་པ་ཀུན་ཀྱང་ཁྱོད་ཀྱི་མདུན་དུ་འདུག་གྱུར་ཏེ། །ཐུབ་པ་ལ་ནི་རེ་རེ་ཞིང་ཡང་ཞུ་བ་བྱེ་བ་ཁྲག་<line/>
ཁྲིག་ཞུ་བགྱིད་ཀྱང༌། །ཁྱོད་ཀྱིས་སྐད་ཅིག་ཉིད་དུ་དེ་དག་གི་ནི་ཐེ་ཚོམ་མ་ལུས་གཅོད་པར་མཛད། །འཇིག་རྟེན་མགོན་པོ་ཁྱོད་ཀྱིས་འཛུམ་པ་བསྟན་པ་དེ་ཡི་རྒྱུ་ནི་བདག་ལ་<line/>
གསུངས། སངས་རྒྱས་གང་དག་འདས་དང་སྟོབས་བཅུ་ལྡན་པའི་རྒྱལ་བ་གང་དག་བཞུགས་པ་དང༌། །གང་དག་རྒྱལ་བ་མང་པོ་མ་བྱོན་རྣམས་དང་སེམས་ཅན་རྣམས་ནི་དཔག་<line/>
</page>
<page index="165" id="405A">༄༅། །མེད་པ། །ཐམས་ཅད་ཕ་རོལ་ཕྱིན་པ་ཁྱོད་ཀྱིས་དེ་དག་མཁྱེན་ཅིང་གང་ལའང་ཆགས་པ་མེད། །ཅི་ཡི་སླད་དུ་འཛུམ་པ་བསྟན་པ་རྡུལ་དང་བྲལ་བས་<line/>
བདག་གི་ཐེ་ཚོམ་ཆོད། །ཁྱོད་ཀྱི་འོད་ཀྱིས་ཚངས་པ་དབང་པོ་ཉི་མ་ཟླ་བ་ལྷ་རྣམས་ཟིལ་གྱིས་མནན། །རི་དང་ཁོར་ཡུག་རྩེ་མོ་དག་ལས་ཐལ་ནས་ཁྱོད་ཀྱི་འོད་ཀྱང་གསལ་བར་<line/>
གདའ། །རེག་ནས་སེམས་ཅན་བརྒྱ་དག་བདེ་བས་དགའ་ཞིང་ཉོན་མོངས་པ་ཡང་ལྡང་མི་འགྱུར། །ཉོན་མོངས་ཐམས་ཅད་དགྲོལ་བ་ཁྱོད་ཀྱིས་འཛུམ་འདི་ཅི་ཕྱིར་མཛད་པ་བདག་<line/>
ལ་གསུངས། །དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་དགའ་བོ་ལ་འདི་སྐད་ཅེས་བཀའ་སྩལ་ཏོ། །དགའ་བོ། ཁྱོད་ཀྱིས་ཁྱེའུ་ཟླ་བའི་དཔལ་འདི་<line/>
མཐོང་ངམ། གསོལ་པ། བཅོམ་ལྡན་འདས། བདག་གིས་མཐོང་ངོ༌། །བཅོམ་ལྡན་འདས་ཀྱིས་བཀའ་སྩལ་པ། དགའ་བོ། ཁྱེའུ་ཟླ་བའི་དཔལ་འདིས་ངའི་དྲུང་དུ་དགེ་བའི་<line/>
རྩ་བ་བསྐྱེད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་སྟེ། དགའ་བོ། ཁྱེའུ་འདིས་རིམ་གྱིས་བྱང་ཆུབ་སེམས་དཔའི་སྤྱོད་པ་སྤྱད་ནས་ནམ་དེ་<line/>
བཞིན་གཤེགས་པ་ཡུལ་ཤིན་ཏུ་རྣམ་པར་དག་པས་བྱང་ཆུབ་ཐོབ་པར་འགྱུར་བ་དེའི་ཚེ། ཁྱེའུ་ཟླ་བའི་དཔལ་འདིའང་འཇིག་རྟེན་གྱི་ཁམས་དེར་འཁོར་ལོས་བསྒྱུར་བའི་རྒྱལ་<line/>
</page>
<page index="166" id="405B">པོར་འགྱུར་ཏེ། དེས་དེ་བཞིན་གཤེགས་པ་ཡུལ་ཤིན་ཏུ་རྣམ་པར་དག་པ་དགེ་སློང་གི་དགེ་འདུན་དང་བཅས་པ་དེ་ལ་ནམ་འཚོའི་བར་དུ་བཀུར་སྟི་བྱེད་པར་འགྱུར། བསྟི་སྟང་བྱེད་པར་<line/>
འགྱུར། རིམ་གྲོ་བྱེད་པར་འགྱུར། མཆོད་པ་བྱེད་པར་འགྱུར་རོ། །དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས་ཀྱང་སྐུ་གདུང་ལ་མཆོད་པ་བྱེད་པར་འགྱུར་རོ། །དེ་ནི་དེར་<line/>
དེ་བཞིན་གཤེགས་པའང་ཡོངས་སུ་མྱ་ངན་ལས་འདས་པ་དེ་ནས་བསྟན་པའང་ནུབ་ནས་དགའ་ལྡན་དུ་ཚེ་ཟད་པར་བྱས་ཏེ། བསྐལ་པ་དེ་ཉིད་ལ་བླ་ན་མེད་པ་ཡང་དག་པར་རྫོགས་<line/>
པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཟླ་བའི་དཔལ་ཞེས་བྱ་བར་འགྱུར་རོ། །<line/>
སངས་རྒྱས་ཀྱི་ཞིང་ཡང་དེ་དང་འདྲ་བ། ཚེའི་ཚད་ཀྱང་དེ་དང་མཉམ་པ། ཉན་ཐོས་ཀྱི་དགེ་འདུན་ཡང་དེ་དང་མཉམ་པ། བྱང་ཆུབ་སེམས་དཔའི་དགེ་འདུན་ཡང་དེ་དང་མཉམ་པར་འགྱུར་<line/>
རོ༑ ༑དེ་ནས་གང་འཇམ་དཔལ་གཞོན་ནུར་གྱུར་པ་དང་འགྲོགས་ཏེ། འཇིག་རྟེན་གྱི་ཁམས་གཞན་ནས་འཇིག་རྟེན་གྱི་ཁམས་འདིར་ཕྱིན་པའི་བྱང་ཆུབ་སེམས་དཔའ་དེ་དག་གིས་<line/>
བསྟན་པ་འདི་ཐོས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། ས་ཕྱོགས་གང་ན་འཇམ་དཔལ་གཞོན་ནུར་གྱུར་པ་གནས་པ་དེ་ན་དེ་བཞིན་གཤེགས་<line/>
</page>
<page index="167" id="406A">༄༅། །པས་སྟོང་པ་མ་ལགས་ཏེ། དེར་ནི་བཅོམ་ལྡན་འདས་ཀྱིས་དགོངས་པར་བགྱི་མི་འཚལ་ལོ། །དེ་ཅིའི་སླད་དུ་ཞེ་ན། བཅོམ་ལྡན་འདས། འཇམ་དཔལ་<line/>
གཞོན་ནུར་གྱུར་པས་ཡོངས་སུ་ཟིན་པའི་སེམས་ཅན་རྣམས་ནི་འགྲོ་བ་ངན་པའི་འཇིགས་པའམ། མི་ཁོམ་པའི་འཇིགས་པའམ། བདུད་ཀྱི་ལས་ཀྱི་འཇིགས་པའམ།<line/>
ཉོན་མོངས་པའི་འཇིགས་པ་མ་མཆིས་སོ། །བཅོམ་ལྡན་འདས། གྲོང་ངམ། གྲོང་ཁྱེར་རམ། གྲོང་འདབ་བམ། གཞོངས་སམ། གཞོངས་ཀྱི་ཕྱོགས་སམ། གཙུག་ལག་<line/>
ཁང་ངམ། དགོན་པ་གང་ན་ཆོས་ཀྱི་རྣམ་གྲངས་འདི་སྤྱོད་པར་འགྱུར་བའི་ས་ཕྱོགས་དེའང་བཅོམ་ལྡན་འདས་དེ་བཞིན་གཤེགས་པས་སྟོང་པ་མ་ལགས་སོ། །དེ་ཅིའི་<line/>
སླད་དུ་ཞེ་ན། གང་ན་ཆོས་ཀྱི་རྣམ་གྲངས་འདི་སྤྱོད་པར་འགྱུར་བ་དེ་ན་དེ་བཞིན་གཤེགས་པ་ཉིད་དུ་བརྩོན་པར་བལྟ་བར་བགྱིའོ། །གང་ན་ཆོས་ཀྱི་རྣམ་གྲངས་འདི་སྤྱོད་<line/>
པའི་ས་ཕྱོགས་དེ་ནི་དེ་བཞིན་གཤེགས་པས་ཡོངས་སུ་སྤྱད་པར་བལྟ་བར་བགྱིའོ། །དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་བྱང་ཆུབ་སེམས་དཔའ་<line/>
དེ་དག་ལ་འདི་སྐད་ཅེས་བཀའ་སྩལ་ཏོ། །དེ་དེ་བཞིན་ནོ། །རིགས་ཀྱི་བུ། ཇི་སྐད་སྨྲས་པ་དེ་བཞིན་ཏེ། གང་ན་ཆོས་ཀྱི་རྣམ་གྲངས་འདི་སྤྱོད་པར་འགྱུར་བའི་ས་ཕྱོགས་དེ་ནི་དེ་<line/>
</page>
<page index="168" id="406B">བཞིན་གཤེགས་པས་སྤྱད་པ་ཡིན་ནོ། །དེ་ཅིའི་ཕྱིར་ཞེ་ན། རིགས་ཀྱི་བུ་དག །སྔོན་འདས་པའི་དུས་ན་དེ་བཞིན་གཤེགས་པ་མར་མེ་མཛད་ཀྱིས་ང་ལུང་བསྟན་པར་གྱུར་ནས། སའི་<line/>
ཕྱོགས་གང་དུ་ངས་རལ་པ་བཏིང་ཞིང་ངས་བཟོད་པ་ཐོབ་པར་གྱུར་པ་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་ཀྱིས་ང་བཟོད་<line/>
པ་ཐོབ་པར་མཁྱེན་ནས་ཁྱེའུ་འདི་བསྐལ་པ་གྲངས་མེད་པ་ན་ཤཱཀྱ་ཐུབ་པ་ཞེས་བྱ་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་རོ་ཞེས་<line/>
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ། །དེ་ན་དེ་བཞིན་གཤེགས་པ་མར་མེ་མཛད་དེས་དགེ་སློང་གི་དགེ་འདུན་ལ། དགེ་སློང་དག །ཁྱེད་སུས་ཀྱང་ས་<line/>
ཕྱོགས་འདི་རྐང་པས་མ་བཅགས་ཤིག །དེ་ཅིའི་ཕྱིར་ཞེ་ན། གང་དུ་ཁྱེའུ་འདིས་རལ་པ་བཏིང་ཞིང་བཟོད་པ་ཐོབ་པ་དེ་ནི་ལྷ་དང་མིའི་འཇིག་རྟེན་དུ་བཅས་པའི་མཆོད་རྟེན་ཡིན་ནོ། །<line/>
ཡང་སའི་ཕྱོགས་འདིར་མཆོད་རྟེན་བྱེད་པར་སུ་སྤྲོ། ཞེས་དེ་སྐད་བཀའ་སྩལ་པ་དང༌། རིགས་ཀྱི་བུ་དག །དེ་ན་ལྷ་བྱེ་བ་ཕྲག་བརྒྱད་ཅུས། བཅོམ་ལྡན་འདས། ས་ཕྱོགས་འདིར་<line/>
མཆོད་རྟེན་བགྱི་བར་བདག་ཅག་སྤྲོའོ་ཞེས་མགྲིན་གཅིག་ཏུ་ཚིག་སྨྲས་སོ། །དེ་ན་ཁྱིམ་བདག་ལྷ་བཟང་ཞེས་བྱ་བ་ཞིག་འཁོར་དེར་འདུས་པར་གྱུར་པ་དེས་ཀྱང༌། བཅོམ་ལྡན་འདས།<line/>
</page>
<page index="169" id="407A">༄༅། །བདག་གིས་ས་ཕྱོགས་འདིར་མཆོད་རྟེན་བགྱི་བར་སྤྲོའོ། །ཞེས་སྨྲས་ཏེ། རིགས་ཀྱི་བུ་དག །ས་ཕྱོགས་དེར་ཁྱིམ་བདག་ལྷ་བཟང་ཞེས་བྱ་བ་དེས་མཆོད་<line/>
རྟེན་རྒྱན་ཐམས་ཅད་ཀྱིས་བརྒྱན་པ་ཞིག་བྱས་སོ། །བྱས་ནས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་པ་དང༌། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་<line/>
འདས། བདག་གིས་ས་ཕྱོགས་དེར་རིན་པོ་ཆེ་སྣ་བདུན་ལས་མཆོད་རྟེན་བགྱིས་ན། བཅོམ་ལྡན་འདས། བདག་གིས་བསོད་ནམས་ཇི་ཙམ་ཞིག་བགྱིས་པར་གྱུར། དེ་སྐད་ཅེས་<line/>
གསོལ་པ་དང༌། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་ཀྱིས་ཁྱིམ་བདག་ལྷ་བཟང་ལ་སའི་ཕྱོགས་གང་དུ་བྱང་ཆུབ་སེམས་<line/>
དཔའ་བཟོད་པ་ཐོབ་པའི་ས་ཕྱོགས་དེ་ཤིང་རྟའི་འཁོར་ལོ་ཙམ་གྱིས་ཇི་སྙེད་པ་འོག་ཏུ་ཆུའི་ཕུང་པོ་ལ་ཐུག་གི་བར་དུས་ཆེན་པོ་དེ་སེམས་ཅན་ཐམས་ཅད་ཀྱི་མཆོད་རྟེན་དུ་གྱུར་པ་<line/>
ཡིན་ཏེ། ཁྱིམ་བདག། གང་གིས་ཆུའི་ཕུང་པོ་ནས་འཁོར་བའི་རྩེ་མོའི་བར་དུ་རིན་པོ་ཆེ་སྣ་བདུན་གྱིས་བཀང་སྟེ་དེ་བཞིན་གཤེགས་པ་ལ་ཕུལ་བ་བས། གང་ཁྱོད་ཀྱིས་མཆོད་རྟེན་<line/>
བྱས་པ་འདི་དེ་བས་བསོད་ནམས་ཤིན་ཏུ་མང་མོད་ཀྱི། ཁྱིམ་བདག། དགེ་བའི་རྩ་བ་འདིས་ནི་ཇི་ལྟར་ཁྱེའུ་འདི་ངས་ད་ལྟར་ལུང་བསྟན་པ་དེ་བཞིན་དུ་འདི་བྱང་ཆུབ་ཐོབ་ནས་ཁྱོད་<line/>
</page>
<page index="170" id="407B">པ་ལུང་སྟོན་པར་འགྱུར་རོ་ཞེས་དེ་སྐད་ཅེས་བཀའ་སྩལ་ཏོ། །རིགས་ཀྱི་བུ་དག །ཇི་སྙམ་དུ་སེམས། དེའི་ཚེ་དེའི་དུས་ན་ཁྱིམ་བདག་ལྷ་བཟང་ཞེས་བྱ་བ་དེ་གཞན་དུ་གྱུར་པ་སྙམ་དུ་དེ་<line/>
ལྟར་མ་བལྟ་ཞིག། དེ་ཅིའི་ཕྱིར་ཞེ་ན། ཁྱིམ་བདག་གི་བུ་དགའ་བ་སྤྱོད་པ་ཞེས་བྱ་བ་འདི་ཉིད་དེའི་ཚེ་དེའི་དུས་ན་ཁྱིམ་བདག་ལྷ་བཟང་ཞེས་བྱ་བར་གྱུར་ཏེ། འདིའང་ངས་བླ་ན་མེད་པ་<line/>
ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་སྟེ། མ་འོངས་པའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བལྟ་ན་བཟང་ཞེས་བྱ་བར་<line/>
གྱུར་རོ། །དེ་བས་ན། རིགས་ཀྱི་བུ་དག །དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་འདུག་ཀྱང་རུང༌། འགྲེང་ཡང་རུང་སྟེ། ཆོས་ཀྱི་རྣམ་གྲངས་འདི་འདྲིའམ།<line/>
ཀླག་[?] གམ། ཁ་ཏོན་བྱེད་དམ། ཁ་ཏོན་ཞུའམ། འཆད་ན་འོག་གི་ཆུའི་ཕུང་པོ་ནས་སའི་ཕྱོགས་དེའི་བར་གྱི་རྡུལ་དེ་ཐམས་ཅད་སེམས་ཅན་ཐམས་ཅད་ཀྱི་མཆོད་རྟེན་དུ་གྱུར་པར་<line/>
བལྟའོ། །དེ་ཅིའི་ཕྱིར་ཞེ་ན། ཆོས་འདི་དག་ཉིད་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་བཟོད་པ་ཐོབ་པར་འགྱུར་བའོ། །རིགས་ཀྱི་བུ་དག །ཁྱེད་ལ་བསྒོའོ། །ཁྱེད་ཀྱི་ཁོང་<line/>
[?] པར་བྱའོ། །རིགས་ཀྱི་བུའམ། རིགས་ཀྱི་བུ་མོ་གང་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་བཀང་སྟེ་དེ་བཞིན་གཤེགས་པ་དགྲ་བཅོམ་<line/>
</page>
<page index="171" id="408A">༄༅། །པ་ཡང་དག་པར་རྫོགས་པའི་སངས་རྒྱས་ཉན་ཐོས་ཀྱི་དགེ་འདུན་དང་བཅས་པ་རྣམས་ལ་རྒྱུན་མ་ཆད་ཅིང་ལས་གཞན་མི་བྱེད་པར་ཉིན་ལན་གསུམ་<line/>
མཚན་ལན་གསུམ་འབུལ་བ་བས། གང་གིས་རྒྱལ་པོ་མ་སྐྱེས་དགྲའི་ལེའུ་ཐེ་ཚོམ་ཐམས་ཅད་གཅོད་པར་བྱེད་པ། འགྱོད་པ་ཐམས་ཅད་སེལ་བར་བྱེད་པ། ལས་ཀྱི་སྒྲིབ་པ་<line/>
ཐམས་ཅད་རྣམ་པར་སྦྱོང་བར་བྱེད་པ། ཆོས་ཐམས་ཅད་མཉམ་པ་ཉིད་དུ་སྟོན་པའི་ཆོས་ཀྱི་རྣམ་གྲངས་འདི་འཛིན་ཏམ། ལེན་ཏམ། ཀློག་གམ། ཀུན་ཆུབ་པར་བྱེད་དམ།<line/>
འཆད་དམ། ཉན་ནམ། མོས་པར་བྱེད་དམ། ཆུང་དུ་ན་དམ་པའི་ཆོས་ཡུན་རིང་དུ་གནས་པར་བྱ་བའི་ཕྱིར་གླེགས་བམ་དུ་བྲིས་ཏེ་འཆང་ན་འདི་ནི་དེ་བས་ཤིན་ཏུ་བསོད་<line/>
ནམས་མང་དུ་འཕེལ་ལོ། །རིགས་ཀྱི་བུ་དག །གང་གིས་བསྐལ་པའམ། བསྐལ་པའི་ལྷག་མ་ལུས་ཀྱི་བར་དུ་ཚུལ་ཁྲིམས་སྲུང་ཞིང་སྦྱངས་པའི་ཡོན་ཏན་དང༌། ཆོག་ཤེས་པ་<line/>
ཐམས་ཅད་ལ་དགའ་བར་འགྱུར་བ་བས། གང་གིས་ཆོས་ཀྱི་རྣམ་གྲངས་འདི་ཐོས་མ་ཐག་ཏུ་མོས་པར་བྱེད་ན་འདི་ནི་དེ་བས་བསོད་ནམས་ཤིན་ཏུ་མང་དུ་འཕེལ་ལོ། །རིགས་<line/>
ཀྱི་བུ་དག །གང་གིས་བསྐལ་པའམ། བསྐལ་པའི་ལྷག་མ་ལུས་ཀྱི་བར་དུ་བཟོད་པས་སྒྲུབ་ཅིང་སེམས་ཅན་ཐམས་ཅད་ཀྱི་ངན་དུ་སྨྲ་བ་དང༌། རྡེག་པར་བྱེད་པ་བཟོད་པ་བས།<line/>
</page>
<page index="172" id="408B">གང་གིས་ཆོས་ཀྱི་རྣམ་གྲངས་འདི་ལ་ཆོས་ལ་བཟོད་པ་དེ་ནི་བཟོད་པ་དེ་བས་བསོད་ནམས་ཀྱི་ཕུང་པོ་ཤིན་ཏུ་མཆོག་ཏུ་འཕེལ་བར་འགྱུར་རོ། །རིགས་ཀྱི་བུ་དག །གང་གིས་བསྐལ་<line/>
པའམ། བསྐལ་པའི་ལྷག་མ་ལུས་ཀྱི་བར་དུ་སེམས་ཅན་ཐམས་ཅད་ལ་ཉོན་མི་མོངས་ཤིང༌། ལུས་དང༌། སྲོག་ལ་མི་ལྟ་བར་བསྙེན་བཀུར་བྱེད་པ་བས། གང་གིས་ཆོས་ཀྱི་རྣམ་གྲངས་<line/>
འདི་ལ་ཡིད་ཆེས་ཤིང་ཐེ་ཚོམ་མི་སྐྱེད་ན་བརྩོན་འགྲུས་འདི་ནི་དེ་བས་ཁྱད་དུ་ཞུགས་པ་ཡིན་ནོ། །རིགས་ཀྱི་བུ་དག །གང་གིས་བསྐལ་པའམ། བསྐལ་པའི་ལྷག་མ་ལུས་ཀྱི་བར་<line/>
དུ་བསམ་གཏན་དང༌། ཏིང་ངེ་འཛིན་དང༌། མཉམ་པར་བཞག་པ་ལ་གནས་པ་བས། གང་གིས་ཆོས་ཀྱི་རྣམ་གྲངས་འདི་ལ་རྟོག་ཅིང་སེམས་མ་ཞུམ་པ་འདི་ནི་དེ་བས་ཁྱད་དུ་<line/>
ཞུགས་པ་ཡིན་ནོ། །རིགས་ཀྱི་བུ། གང་བསྐལ་པའམ། བསྐལ་པའི་ལྷག་མ་ལུས་ཀྱི་བར་དུ་ཤེས་རབ་ཀྱིས་རྟོག་ཅིང་དེའི་ཚུལ་གྱི་རྟོག་པ་དང་ལྡན་པར་གྱུར་པ་བས། གང་གིས་<line/>
ཤིན་ཏུ་དབེན་པ། རང་བཞིན་རྣམ་པར་དག་པའི་ཆོས་ཀྱི་རྣམ་གྲངས་འདི་ལ་ཉན་པར་བྱེད། མོས་པར་བྱེད། ལེན་པར་བྱེད། ཀློག་པར་བྱེད། ཀུན་ཆུབ་པར་བྱེད། ཁ་ཏོན་དུ་བྱེད།<line/>
གཞན་ལ་རྒྱ་ཆེར་སྟོན་པར་བྱེད་ན་དེ་བས་འདི་ཉིད་བསོད་ནམས་ཤིན་ཏུ་མང་དུ་འཕེལ་ལོ། །མྱུར་དུ་ཐམས་ཅད་མཁྱེན་པར་འགྱུར་བར་ཡང་འགྱུར་རོ། །དེ་ནས་བཅོམ་ལྡན་འདས་ལ་<line/>
</page>
<page index="173" id="409A">༄༅། །བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གིས་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ཅག་གིས་ཆོས་ཀྱི་རྣམ་གྲངས་འདི་བླངས་<line/>
ལགས་ཏེ། བཅོམ་ལྡན་འདས། བདག་ཅག་སངས་རྒྱས་ཀྱི་ཞིང་གང་དང༌། གང་དུ་སྤྱོད་པའི་སངས་རྒྱས་ཀྱི་ཞིང་དེ་དང༌། དེ་དག་ཏུ་ཆོས་ཀྱི་རྣམ་གྲངས་འདི་བཤད་པར་བགྱིའོ། །བཅོམ་<line/>
ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག །དེའི་ཕྱིར་ཁྱེད་སངས་རྒྱས་ཀྱི་ཞིང་གང་དང༌། གང་དུ་ཆོས་ཀྱི་རྣམ་གྲངས་འདི་འཆད་པ་དེ་དང༌། དེ་དག་ཏུ་སངས་རྒྱས་ཀྱི་བྱ་བ་བྱེད་<line/>
དོ༑ ༑དེ་ཅིའི་ཕྱིར་ཞེ་ན། རིགས་ཀྱི་བུ་དག །ཆོས་ཀྱི་རྣམ་གྲངས་འདི་སངས་རྒྱས་ཀྱི་བྱ་བ་ལ་མངོན་པར་གནས་པ་ཡིན་ནོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་<line/>
དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་མེ་ཏོག་གིས་གང་བར་བྱས་ཏེ་ཆེད་དུ་བརྗོད་པ་ཆེད་དུ་བརྗོད་ཅིང་འདི་སྐད་ཀྱང་སྨྲའོ། །ཀྱེ་མའོ། །ཆོས་ཀྱི་རྣམ་གྲངས་<line/>
འདི་ནི་ཡུན་རིང་དུ་ཛམྦུའི་གླིང་དུ་གནས་པར་གྱུར་ཅིག །ཀྱེ་མའོ། །བཅོམ་ལྡན་འདས་ཤཱཀྱ་ཐུབ་པའི་ཆོས་ཀྱི་སྒྲོན་མེ་ཡུན་རིང་དུ་འབར་བར་གྱུར་ཅིག །འཇམ་དཔལ་གཞོན་ནུར་<line/>
གྱུར་པའང་ཡུན་རིང་དུ་གནས་པར་གྱུར་ཅིག །དེ་ལ་གནས་ནས་འདི་ལྟ་བུའི་ཆོས་ཀྱི་ཚུལ་གྱི་རྣམ་པ་འཆད་པར་འགྱུར་རོ། །བཅོམ་ལྡན་འདས། བདག་ཅག་གིས་ནི་ཤ་དང༌། ཁྲག་<line/>
</page>
<page index="174" id="409B">གིས་ཀྱང་འཇམ་དཔལ་གཞོན་ནུར་གྱུར་པ་ལ་སྨན་ཡོན་ཐོགས་པར་མི་ནུས་ན་མཆོད་པ་གཞན་གྱིས་ལྟ་སྨོས་ཀྱང་ཅི་འཚལ། ཆོས་ཀྱི་རྣམ་གྲངས་འདི་གང་དག་གི་ལག་ཏུ་མཆི་བའི་<line/>
རིགས་ཀྱི་བུ་དང༌། རིགས་ཀྱི་བུ་མོ་གང་དག་ལའང་ཤ་དང༌། ཁྲག་གིས་ཀྱང་སྨན་ཡོན་མི་ཐོགས་སོ། །བཅོམ་ལྡན་འདས། དེ་བཞིན་གཤེགས་པ་ལ་བལྟ་བར་འཚལ་བའི་རིགས་ཀྱི་བུ་དང༌།<line/>
རིགས་ཀྱི་བུ་མོས་དེ་དག་ཉིད་ལ་བལྟ་བར་བགྱིའོ། །དེ་བཞིན་གཤེགས་པ་ལ་མཆོད་པར་འཚལ་བས་དེ་དག་ཉིད་ལ་མཆོད་པར་བགྱིའོ། །བཅོམ་ལྡན་འདས་ལ་དད་པའི་རིགས་ཀྱི་<line/>
བུའམ། རིགས་ཀྱི་བུ་མོས་དེ་དག་ལ་སྟོན་པར་འདུ་ཤེས་བསྐྱེད་པར་བགྱིའོ། །དེ་སྐད་ཅེས་གསོལ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གིས་བཅོམ་ལྡན་<line/>
འདས་ཀྱི་ཞབས་ལ་མགོ་བོས་ཕྱག་བཙལ་ནས་བཅོམ་ལྡན་འདས་ལ་ལན་གསུམ་བསྐོར་ཏེ། འཇམ་དཔལ་གཞོན་ནུར་གྱུར་པ་ལའང་མཆོད་ནས། སངས་རྒྱས་ཀྱི་ཞིང་འདི་ནས་<line/>
མི་སྣང་བར་གྱུར་ཏེ། བདག་བདག་གི་སངས་རྒྱས་ཀྱི་ཞིང་དུ་འཁོད་ནས། བདག་བདག་གི་ཡང་དག་པར་རྫོགས་པའི་སངས་རྒྱས་རྣམས་ཀྱི་སྤྱན་སྔར་དེ་དག་ཐམས་ཅད་ཀྱིས་<line/>
ཆོས་ཀྱི་རྣམ་གྲངས་འདི་ཇི་ལྟར་བླངས་པ་བཞིན་དུ་རྒྱ་ཆེར་བཤད་པ་དང༌། དེར་ཡང་སེམས་ཅན་དཔག་ཏུ་མེད་པ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་<line/>
</page>
<page index="175" id="410A">༄༅། །པར་གྱུར་ཏོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་བཀའ་སྩལ་པ། བྱམས་པ། ཁྱོད་ཀྱིས་<line/>
ཆོས་ཀྱི་རྣམ་གྲངས་འདི་འགྲོ་བ་མང་པོ་ལ་ཕན་པ་དང༌། འགྲོ་བ་མང་པོ་ལ་བདེ་བ་དང༌། འཇིག་རྟེན་ལ་སྙིང་བརྩེ་བ་དང༌། ལྷ་དང༌། མི་རྣམས་ཀྱི་དོན་གྱི་ཕྱིར། ཕན་པའི་ཕྱིར།<line/>
བདེ་བའི་ཕྱིར་ཆོས་ཀྱི་རྣམ་གྲངས་འདི་ལོངས་ཤིག། ཟུངས་ཤིག །ལྷོགས་ཤིག །ཤོད་ཅིག །དེ་སྐད་ཅེས་བཀའ་སྩལ་པ་དང༌། བཅོམ་ལྡན་འདས་ལ་བྱང་ཆུབ་སེམས་དཔའ་སེམས་<line/>
དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་གིས་ཆོས་ཀྱི་རྣམ་གྲངས་འདི་སྔོན་གྱི་ཡང་དག་པར་རྫོགས་པའི་སངས་རྒྱས་རྣམས་ལས་<line/>
ཀྱང་བླངས་ལགས་ཏེ། དའང་བཅོམ་ལྡན་འདས་ལས་མངོན་སུམ་དུ་ཐོས་ཏེ། བཅོམ་ལྡན་འདས། བདག་གིས་ཆོས་ཀྱི་རྣམ་གྲངས་འདི་ནི་ད་ལྟར་དེ་བཞིན་གཤེགས་པ་བཞུགས་<line/>
བཞིན་དུའང་རྒྱས་པར་བགྱིའོ། །བཅོམ་ལྡན་འདས། ཡོངས་སུ་མྱ་ངན་ལས་འདས་ནས་ཀྱང་བདག་དགའ་ལྡན་གྱི་གནས་ན་གནས་བཞིན་དུ་ཆོས་ཀྱི་རྣམ་གྲངས་འདིའི་<line/>
དགེ་བའི་རྩ་བ་འབར་ཞིང་ཐེག་པ་ཆེན་པོ་ལ་གནས་པའི་རིགས་ཀྱི་བུ་དང༌། རིགས་ཀྱི་བུ་མོ་དག་ལ་བསྟབས་པར་བགྱིའོ། །བཅོམ་ལྡན་འདས། ཕྱི་མའི་དུས་ཕྱི་མའི་ཚེ་ན་<line/>
</page>
<page index="176" id="410B">ཆོས་ཀྱི་རྣམ་གྲངས་འདི་གང་དག་གི་རྣ་ལམ་དུ་གྲགས་པར་འགྱུར་བ་དེ་ནི་ངེས་པར་བྱང་ཆུབ་སེམས་དཔའ་བྱམས་པའི་བྱིན་གྱི་རླབས་ལགས་པར་རྟོགས་པར་བགྱིའོ། །བདུད་སྡིག་ཅན་<line/>
དག་ཆོས་ཀྱི་རྣམ་གྲངས་འདི་ལྟ་བུ་མི་གདའ་བར་བགྱི་བའི་སླད་དུ་བརྟུལ་དུ་ལགས་ཀྱིས་ཀྱང༌། བཅོམ་ལྡན་འདས། བདག་གིས་ནི་སངས་རྒྱས་ཀྱི་མཐུ་དང༌། སངས་རྒྱས་ཀྱི་བྱིན་གྱི་<line/>
རླབས་ཀྱིས་ཆོས་ཀྱི་རྣམ་གྲངས་འདི་ལྟ་བུ་ཡོངས་སུ་གཟུང་བར་བགྱིའོ། །དེ་ནས་བཅོམ་ལྡན་འདས་ཀྱིས་བརྒྱ་བྱིན་ལྷའི་དབང་པོ་ལ་བཀའ་སྩལ་པ། ཀཽ་ཤི་ཀ །རྒྱལ་པོ་མ་སྐྱེས་དགྲའི་<line/>
ལེའུ་ཐེ་ཚོམ་ཐམས་ཅད་གཅོད་པར་བྱེད་པ། འགྱོད་པ་ཐམས་ཅད་སེལ་བར་བྱེད་པ། ལས་ཀྱི་སྒྲིབ་པ་ཐམས་ཅད་སྦྱོང་བར་བྱེད་པ། ཆོས་ཐམས་ཅད་ཀྱི་མཉམ་པ་ཉིད་སྟོན་པའི་ཆོས་ཀྱི་<line/>
རྣམ་གྲངས་འདི་ཟུངས་ཤིག །དེ་ཅིའི་ཕྱིར་ཞེ་ན། ཀཽ་ཤི་ཀ །དེ་ལྟར་ཁྱོད་གང་གི་ཚེ་ན་ལྷ་དང༌། ལྷ་མ་ཡིན་གྱི་གཡུལ་དུ་འཇུག་པ་དེའི་ཚེ་ཆོས་ཀྱི་རྣམ་གྲངས་འདི་ལ་སོམས་ཤིག །ཀཽ་ཤི་ཀ།<line/>
ཁྱོད་ཀྱིས་ཆོས་ཀྱི་རྣམ་གྲངས་འདི་ལ་བསམས་ན་ལྷ་རྣམས་ནི་རྒྱལ། ལྷ་མ་ཡིན་རྣམས་ནི་ཕམ་པར་འགྱུར་བར་རེ་བར་བྱའོ། །ཀཽ་ཤི་ཀ་ཁྱོད་ལ་བསྒོའོ། །ཁྱོད་ཀྱིས་ཁོང་དུ་ཆུད་པར་<line/>
བྱའོ། །གྲོང་ངམ། གྲོང་ཁྱེར་རམ། གྲོང་འདབ་བམ། ལྗོངས་སམ། ཡུལ་ལམ། རྒྱལ་པོའི་ཕོ་བྲང་འཁོར་གང་དུའང་ཆོས་ཀྱི་རྣམ་གྲངས་འདི་སྤྱོད་པ་དེ་ན་ཕྱིར་རྒོལ་བའམ། དགྲ་<line/>
</page>
<page index="177" id="411A">༄༅། །ཀླན་ཀ་ཚོལ་ཞིང་གླགས་ལྟ་བ་ལས་གླགས་མི་རྙེད་པར་འགྱུར་རོ། །དེ་བས་ན། ཀཽ་ཤི་ཀ །རྒྱལ་པོའི་ཕོ་བྲང་དུ་སོང་ཡང་རུང༌། རྐུན་པོའི་ནང་དུ་སོང་ཡང་རུང༌།<line/>
གཏུམ་པོའི་ནང་དུ་སོང་ཡང་རུང༌། དགྲའི་ནང་དུ་སོང་ཡང་རུང༌། ཕྱིར་རྒོལ་བའི་ནང་དུ་སོང་ཡང་རུང༌། མེ་དང༌། དུག་དང༌། མཚོན་དང༌། ཆུའི་ནང་དུད་སོང་ཡང་རུང་སྟེ། ཆོས་ཀྱི་རྣམ་<line/>
གྲངས་འདི་ལ་བསམ་པར་བྱའོ། །དེ་ལྟར་བྱས་ན་ཀླན་ཀ་ཚོལ་བ་གང་གིས་ཀྱང་གླགས་མི་རྙེད་པར་འགྱུར་རོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་དགའ་བོ་ལ་བཀའ་སྩལ་<line/>
པ༑ དགའ་བོ། ཁྱོད་ཀྱིས་ཆོས་ཀྱི་རྣམ་གྲངས་འདི་ཟུངས་ཤིག །ལོངས་ཤིག། ལྷོགས་ཤིག །ཤོད་ཅིག །དེ་ཅིའི་ཕྱིར་ཞེ་ན། དགའ་བོ། དེ་ལྟར་རིགས་ཀྱི་བུའམ། རིགས་ཀྱི་བུ་མོ་དག་<line/>
གིས་ཆོས་ཀྱི་རྣམ་གྲངས་འདི་ཁྱོད་ལས་ཐོས་ནས་ཐེ་ཚོམ་ཐམས་ཅད་གཅོད་པར་གྱུར་རོ། །དེ་དག་གི་ནེམ་ནུར་ཐམས་ཅད་བྱང་བར་འགྱུར་རོ། །འགྱོད་པ་ཐམས་ཅད་བསལ་<line/>
བར་འགྱུར་རོ། །ལས་ཀྱི་སྒྲིབ་པའམ། ཉོན་མོངས་པའི་སྒྲིབ་པས་གླགས་པར་བྱ་མི་ནུས་པར་འགྱུར་ཏེ། གང་དག་གིས་ཆོས་ཀྱི་རྣམ་གྲངས་འདི་ངེས་པར་མཉན་པར་བྱ་བ་དེ་དག་ནི་<line/>
ཆོས་ཀྱི་རྣམ་གྲངས་འདི་མ་ཐོས་པར་འཆི་བའི་དུས་བྱེད་པར་མི་འགྱུར་རོ། །དེ་ཅིའི་ཕྱིར་ཞེ་ན། །དགའ་བོ། འདི་ནི་མ་འདྲེས་པའི་ཆོས་ཀྱི་རྣམ་གྲངས་ཀྱི་ཆོས་ཡིན་ཏེ། འདི་ཐོས་མ་<line/>
</page>
<page index="178" id="411B">ཐག་ཏུ་ཐེ་ཚོམ་ཐམས་ཅད་མེད་པར་འགྱུར་རོ། །དགའ་བོ་ཁྱོད་ལ་བསྒོའོ། །ཁོང་དུ་ཆུད་པར་བྱའོ། །གང་མཚམས་མེད་པ་བྱེད་པས་ཀྱང་ཆོས་ཀྱི་རྣམ་གྲངས་འདི་ལ་འཇུག་ཅིང་མོས་<line/>
པར་བྱེད་ན་ལས་དེའི་ལས་ཀྱི་སྒྲིབ་པ་ཡོད་པར་ང་མི་སྨྲའོ། །དེ་ནས་བཅོམ་ལྡན་འདས་ལ་གནས་བརྟན་འོད་སྲུང་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས། ཆོས་ཀྱི་<line/>
རྣམ་གྲངས་འདི་ལ་བདག་མངོན་སུམ་དུ་མཆི་སྟེ། གང་གི་ཚེ་ན་འཇམ་དཔལ་གཞོན་ནུར་གྱུར་པས་རྒྱལ་པོ་མ་སྐྱེས་དགྲའི་ཁབ་ཏུ་ཟས་འཚལ་ཅིང་མཚམས་མ་མཆིས་པའི་<line/>
མཉམ་པ་ཉིད་བསྟན་པའི་ཆོས་ཀྱི་རྣམ་གྲངས་འདི་བཤད་པ་ན་རྒྱལ་པོ་མ་སྐྱེས་དགྲས་མཐུན་པའི་ཆོས་ལ་བཟོད་པ་ཐོབ་ཅིང་དེའི་འགྱོད་པ་བྱུང་བར་གྱུར་པ་དེའི་ཚེ། བཅོམ་<line/>
ལྡན་འདས། བདག་འདི་སྙམ་དུ་གྱུར་ཏེ། མཚམས་མ་མཆིས་པ་བགྱིད་པ་ཐམས་ཅད་ཀྱི་ཆོས་ཉིད་ནི་གང་རྒྱལ་པོ་མ་སྐྱེས་དགྲས་རྟོགས་པ་དེ་ཉིད་ལགས་ན། བཅོམ་ལྡན་<line/>
འདས། བྱིས་པ་ལྟ་བུ་སོ་སོའི་སྐྱེ་བོ་དག་ནི་དེ་ལྟར་ཆོས་རང་བཞིན་གྱིས་ཞི་བ་ལ་བདག་དང༌། བདག་གིར་རྣམ་པར་བརྟགས་ནས་ལྟ་བ་འབྱུང་བར་བགྱིད་ཅིང༌། ཅི་ལྟར་རྒྱལ་པོ་མ་<line/>
སྐྱེས་དགྲས་རྟོགས་པ་བཞིན་དུ་མཚམས་མེད་པ་བགྱིད་པ་ཐམས་ཅད་ཀྱི་རང་བཞིན་དེ་འདྲ་བ་ལགས་པར་ནི་མ་འཚལ་ཏེ། ཕྱིན་ཅི་ལོག་གིས་ཕྱིན་ཅི་ལོག་ཏུ་གྱུར་ཅིང༌། མ་<line/>
</page>
<page index="179" id="412A">༄༅། །མཆིས་པ་ལ་ཡོངས་སུ་རྟོགས་པས་བཏགས་པ་རྣམས་ནི་མ་མཆིས་བཞིན་དུ་སེམས་ཅན་དམྱལ་བ་དང༌། བྱོལ་སོང་གི་སྐྱེ་གནས་དང༌། གཤིན་རྗེའི་<line/>
འཇིག་རྟེན་དུ་སྡུག་བསྔལ་བར་གྱུར་ཏེ། བཅོམ་ལྡན་འདས། བདག་ནི་གང་ཆོས་ཀྱི་རྣམ་གྲངས་འདི་ལ་མོས་པ་དེ་དག་ལ་ལྟུང་བ་མ་མཆིས། ལྟུང་བའི་ཆོས་ཅན་མ་ལགས་<line/>
སོ་སྙམ་བགྱིད་དོ། །བཅོམ་ལྡན་འདས་ཀྱིས་བཀའ་སྩལ་པ། ལེགས་སོ། །ལེགས་སོ། འོད་སྲུང༌། དེ་བཞིན་ནོ། །ཇི་སྐད་སྨྲས་པ་དེ་བཞིན་ཏེ། སངས་རྒྱས་བཅོམ་<line/>
ལྡན་འདས་རྣམས་ཀྱི་བྱང་ཆུབ་ནི་ཀུན་ནས་ཉོན་མོངས་པ་མེད་དོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་དགའ་བོས་འདི་སྐད་ཅེས་གསོལ་ཏོ། །བཅོམ་ལྡན་འདས།<line/>
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཅི་ནས་ཀྱང་ཕྱི་མའི་དུས་ཕྱི་མའི་ཚེ་ན་ཆོས་ཀྱི་རྣམ་གྲངས་འདི་སྤྱོད་པར་འགྱུར་བར་བྱིན་<line/>
གྱིས་བརླབ་ཏུ་གསོལ། དེ་ནས་དེའི་ཚེ་བཅོམ་ལྡན་འདས་ཀྱིས་འོད་གང་གིས་འཇིག་རྟེན་གྱི་ཁམས་ཐམས་ཅད་སྣང་བར་གྱུར་པའི་འོད་དེ་ལྟ་བུ་གཡས་ཕྱོགས་དང༌། གཡོན་<line/>
ཕྱོགས་ནས་བཏང་ནས། སངས་རྒྱས་ཀྱི་ཞིང་ཐམས་ཅད་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཆོས་ཀྱི་རྣམ་གྲངས་འདི་བྱིན་<line/>
</page>
<page index="180" id="412B">གྱིས་བརླབས་སོ་ཞེས་དེ་སྐད་ཀྱི་སྒྲ་བྱུང་ངོ༌། །གང་དག་གིས་ཆོས་ཀྱི་རྣམ་གྲངས་འདི་ཉན་པར་འགྱུར་བ་དེ་དག་ནི་གལ་ཏེ་རྒྱ་མཚོ་མཆིད་རྣམ་ཆེན་པོའི་ནང་དུ་མཆིས་པར་གྱུར་<line/>
ཀྱང་རུང༌། སྲེག་པའི་བསྐལ་པའི་ནང་དུ་མཆིས་ཀྱང་རུང་སྟེ། སེམས་ཅན་དེ་དག་ནི་ཆོས་ཀྱི་རྣམ་གྲངས་འདི་མ་ཐོས་པར་འགུམ་པའི་དུས་བགྱིད་པར་མི་འགྱུར་རོ། །བཅོམ་ལྡན་<line/>
འདས་ཀྱིས་བཀའ་སྩལ་པ། དགའ་བོ། དེ་བཞིན་ནོ། །ཇི་ལྟར་སྒྲ་བྱུང་བ་བཞིན་ཏེ། སྐྱེས་བུ་དམ་པ་དགེ་བའི་རྩ་བ་བསྐྱེད་པ་དེ་དག་གི་ཕྱིར་ཆོས་ཀྱི་རྣམ་གྲངས་འདི་ཕྱི་མའི་དུས་ཕྱི་མའི་<line/>
ཚེ་ལ་སྤྱོད་པར་འགྱུར་རོ། །ཆོས་ཀྱི་རྣམ་གྲངས་འདི་བཤད་པའི་ཚེ། ལྷ་དང༌། མིའི་སྐྱེ་དགུའི་སྲོག་ཆགས་འབུམ་ཕྲག་དགུ་བཅུ་རྩ་དྲུག་ནི་ཆོས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་<line/>
བ་རྣམ་པར་དག་གོ །སྲོག་ཆགས་འབུམ་ཕྲག་བདུན་ཅུ་རྩ་བརྒྱད་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ། །བྱང་ཆུབ་སེམས་དཔའ་འབུམ་ཕྲག་སུམ་ཅུ་<line/>
རྩ་གསུམ་ནི་མི་སྐྱེ་བའི་ཆོས་ལ་བཟོད་པ་སྐྱེས་སོ། །སྲོག་ཆགས་བརྒྱད་སྟོང་གིས་ནི་འདོད་ཆགས་དང་བྲལ་བ་ཐོབ་པར་གྱུར་ཏོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་<line/>
འདིའང་རྣམ་པ་དྲུག་ཏུ་གཡོས་སོ། །ལྷ་དང་བཅས་པའི་འཇིག་རྟེན་ཀྱང་ཆོས་ཀྱི་རྣམ་གྲངས་འདིའི་མཆོད་པའི་ལས་ལ་བརྩོན་པར་གྱུར་ཏེ། སིལ་སྙན་བརྒྱ་སྟོང་དཀྲོལ་བར་བྱེད་ཅིང་<line/>
</page>
<page index="181" id="413A">༄༅། །གང་དེ་བཞིན་གཤེགས་པས་འདིར་ཆོས་ཀྱི་རྣམ་གྲངས་བསྟན་པ་དེ་ནི་ཆོས་ཀྱི་འཁོར་ལོ་བསྐོར་བའི་མཆོག་ཡིན་ནོ། །ཆོས་ཀྱི་རྣམ་གྲངས་འདི་<line/>
ལས་ནི་མུ་སྟེགས་ཅན་གཞན་ཀླན་ཀ་ལ་སྤྱོད་པ། བདུད་ཀྱི་ཡུལ་ལ་གནས་པ་ཐམས་ཅད་ཚར་བཅད་དོ། །ཡང་དག་པའི་ཆོས་ལ་མོས་པའི་རིགས་ཀྱི་བུ་དང༌། རིགས་ཀྱི་བུ་མོ་<line/>
དག་གི་ཕྱིར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཕྱག་རྒྱ་འདི་བཞག་སྟེ། གང་དག་གིས་ཕྱག་རྒྱ་འདི་ཤེས་པ་དེ་དག་ནི་ཡང་དག་<line/>
པར་རྫོགས་པའི་བྱང་ཆུབ་ཏུ་ངེས་པར་འགྱུར་རོ་ཞེས་དེ་སྐད་ཀྱང་སྨྲའོ། །བཅོམ་ལྡན་འདས་དགྱེས་ཤིང་དེ་སྐད་བཀའ་སྩལ་བ་དང༌། རྒྱལ་པོ་མ་སྐྱེས་དགྲ་དང༌། འཇམ་དཔལ་<line/>
གཞོན་ནུར་གྱུར་པ་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང༌། འོད་སྲུང་ཆེན་པོ་དང༌། དགའ་བོ་དང༌། ཤཱ་རིའི་བུ་དང༌། མཽངྒལ་གྱི་བུ་ལ་སོགས་<line/>
པ་ཉན་ཐོས་ཆེན་པོ་དེ་དག་དང༌། ལྷ་དང༌། མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་དགའོ། །<line/>
རྒྱལ་པོ་མ་སྐྱེས་དགྲའི་འགྱོད་པ་བསལ་བ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།ཨཱཙཱཪྻ་མཉྫུ་ཤྲཱི་གརྦྷ་དང༌། རཏྣ་རཀྵི་ཏྲས་ཞུས་ཆེན་བགྱིས།། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
