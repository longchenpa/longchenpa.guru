<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="61" index="12"/>
<offset page="769" line="17" col="0"/>
<range start="1" end="9"/>
<title>འཕགས་པ་བདེ་ལྡན་མ་ལུང་བསྟན་པ་ཞེས་བྱ་བ་ཐེག་པ་ཆེན་པོའི་མདོ། </title>
<section>མདོ་སྡེ། </section>
<volume>བ</volume>
<status asof="31Jan2012">not checked</status>
</info>
<pageset>
<page index="1" id="386A">།།རྒྱ་གར་སྐད་དུ། ཨཱཪྻ་ཀྵེ་མ་བ་ཏཱི་བྱཱ་ཀ་ར་ཎ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་<line/>
པ་བདེ་ལྡན་མ་ལུང་བསྟན་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་<line/>
པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་ཉི་ཁྲིའི་དགེ་སློང་གི་དགེ་འདུན་ཆེན་པོ་དང༌། བྱམས་པ་དང༌། འཇམ་དཔལ་<line/>
</page>
<page index="2" id="386B">ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་གཅིག་ཏུ་བཞུགས་སོ། །དེ་ནས་བཅོམ་ལྡན་འདས་སྔ་དྲོའི་དུས་ཀྱི་ཚེ་ཆོས་གོས་དང༌།<line/>
ཤམ་ཐབས་གསོལ་ཏེ། ལྷུང་བཟེད་བསྣམས་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དང་ཐབས་གཅིག་ཏུ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་བསོད་<line/>
སྙོམས་ལ་གཤེགས་སོ། །དེ་ནས་བཅོམ་ལྡན་འདས་རྒྱལ་པོའི་ཁབ་ཀྱི་གྲོང་ཁྱེར་དུ་མཐར་ཆགས་ཀྱིས་བསོད་སྙོམས་རྒྱུ་ཞིང་རྒྱལ་པོ་གཟུགས་ཅན་སྙིང་པོའི་ཕོ་བྲང་ག་ལ་བ་དེར་<line/>
གཤེགས་སོ། །དེ་ནས་རྒྱལ་པོ་གཟུགས་ཅན་སྙིང་པོའི་བཙུན་མོ་བདེ་ལྡན་མ་ཞེས་བྱ་བ་ཁང་བཟང་མཆོག་གི་སྟེང་ན་འདུག་པས་བཅོམ་ལྡན་འདས་ཐག་རིང་པོ་ནས་གཤེགས་<line/>
པ་མཐོང་ངོ༌། །མཐོང་ནས་ཀྱང་སེམས་དགའ་བར་གྱུར་ཏེ། ཁང་བཟང་གི་སྟེང་ནས་བབས་ནས། བཅོམ་ལྡན་འདས་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་<line/>
པའི་གདན་དར་དཀར་རིན་ཆེ་བ་བཏིང་ངོ༌། །དེ་ནས་བཅོམ་ལྡན་འདས་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་གདན་བཤམས་པ་ལ་བཞུགས་སོ། །དེ་<line/>
ནས་རྒྱལ་པོའི་བཙུན་མོ་བདེ་ལྡན་མ་ལུས་རྒྱན་ཐམས་ཅད་ཀྱིས་བརྒྱན་པས་བཅོམ་ལྡན་འདས་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པའི་ཞབས་ལ་<line/>
</page>
<page index="3" id="387A">༄༅། །མགོ་བོས་ཕྱག་བཙལ་ནས་ཆོས་མཉན་པའི་ཕྱིར་ཞེས་དང་བཅས། གུས་པ་དང་བཅས་པས་བཅོམ་ལྡན་འདས་ཀྱི་སྤྱན་སྔར་འདུག་གོ །དེ་ནས་<line/>
བཅོམ་ལྡན་འདས་ཀྱིས་རྒྱལ་པོའི་བཙུན་མོ་བདེ་ལྡན་མ་ལུས་རྒྱན་ཐམས་ཅད་ཀྱིས་བརྒྱན་པ་ལ་གཟིགས་ནས་སེམས་ཅན་ཐམས་ཅད་ལ་ཕན་པའི་ཕྱིར་མཁྱེན་བཞིན་<line/>
དུ་རྒྱལ་པོའི་བཙུན་མོ་བདེ་ལྡན་མ་ལ་བཀའ་སྩལ་པ། བདེ་ལྡན་མ། གང་ལུས་ལ་ཐོགས་པའི་འབྲས་བུ་འདི་ལྟ་བུ་ཤིན་ཏུ་ལྷམ་མེ། ལྷན་ནེ། ལྷ་ངེར་འདུག་པའི་ཤིང་དེའི་མིང་<line/>
ཅི་ཞེས་བྱ། དེ་སྐད་ཅེས་བཀའ་སྩལ་པ་དང༌། བཅོམ་ལྡན་འདས་ལ་རྒྱལ་པོའི་བཙུན་མོ་བདེ་ལྡན་མས་ཚིགས་སུ་བཅད་དེ་གསོལ་པ། གང་གི་འབྲས་བུ་ཁྱོད་ཐོགས་པ།།<line/>
ཤིང་དེའི་མིང་ནི་ཅི་ཡིན་ཞེས། །དཔའ་བོ་ཆེན་པོ་མཁྱེན་བཞིན་དུ། །གང་ཟག་མཆོག་གིས་སྨྲས་པ་ནི། །བདག་གིས་སྔོན་ནི་གང་བསྐྱེད་པ། །བསོད་ནམས་ལས་བྱུང་<line/>
ཤིང་ཞེས་བགྱི། །འདྲེན་པ་བདག་གིས་མྱོང་བ་ཡི། །འབྲས་བུ་དེ་དག་དེ་ཡི་ལགས། །ལྗོན་ཤིང་བཤད་པ་དེ་ཉིད་ཀྱང༌། །སངས་རྒྱས་ཉན་ཐོས་རྣམས་ལ་ཡོད། །སངས་<line/>
རྒྱས་ཡེ་ཤེས་འཐོབ་འདོད་རྣམས། །བྱང་ཆུབ་ཕྱིར་ནི་དེ་ལ་གནས། །སྦྱིན་དང་ཚུལ་ཁྲིམས་ཆབ་སྩལ་བས། །ལྗོན་ཤིང་དེ་ནི་རྣམ་པར་བསྲུང༌། །དེ་ནི་རྣམ་པར་འཁྲུངས་<line/>
</page>
<page index="4" id="387B">པ་ན། །འབྲས་བུ་བཟང་པོ་རྣམས་ཀྱང་འབྱུང༌། །བཟོད་པ་དང་ནི་བརྩོན་འགྲུས་མཐུས། །ལྗོན་ཤིང་བདག་གིས་ལེགས་པར་བསྲུངས། །དེ་ནི་རྣམ་པར་འཁྲུངས་པ་ན། །<line/>
འབྲས་བུ་དྲི་མེད་འབྱུང་བར་འགྱུར། །ཤིང་འདི་བལྟ་ན་མཛེས་པ་སྟེ། །བསམ་གཏན་ཤེས་རབ་མེ་ཏོག་རྒྱས། །འདྲེན་པ་བདག་གིས་དེ་དག་གི །འབྲས་བུ་རྣམས་ནི་མྱོང་བ་<line/>
ལགས། །ཇི་ལྟར་རི་ལ་བརྟེན་པ་ཡི། །ཤིང་རྣམས་ཡལ་ག་ལོ་མ་དག །ཆུ་ཞེང་གབ་པར་རྒྱ་ཆེ་བ། །འཕེལ་བར་གྱུར་ཏེ་བསྐྱོད་མི་ནུས། །དེ་བཞིན་ལྗོན་ཤིང་ཆེ་བཟང་འདི། །སངས་<line/>
རྒྱས་ཆོས་ཉིད་འཚལ་བས་ན། །སེམས་ཅན་ཀུན་ལ་ཕན་པའི་ཕྱིར། །སྔོན་ནི་ལེགས་པར་བསྲུངས་པ་ལགས། །འདྲེན་པ་བསོད་ནམས་ལྗོན་ཤིང་འདིའི། །འབྲས་བུ་གཞན་<line/>
ཡང་མཆིས་ལགས་ཏེ། །བདག་གིས་ཉམས་སུ་མྱོང་བ་འདི། །དེ་ཡི་མེ་ཏོག་ཙམ་དུ་བས། །དེ་ཡི་འབྲས་བུ་བྱང་ཆུབ་མཆོག །སངས་རྒྱས་བྱང་ཆུབ་བླ་མེད་ལགས། །དེ་ནི་བདག་<line/>
གིས་ཐོབ་པར་འགྱུར། །སྨད་པ་བུད་མེད་ཉིད་སྤངས་ནས། །སྐྱེས་པར་བདག་ཉིད་འགྱུར་བ་ལགས། །སེམས་ཅན་ཀུན་གྱི་དམ་པ་མཆོག །ཆོས་རྣམས་ཀུན་གྱི་ཕ་རོལ་ཕྱིན།།<line/>
ཐམས་ཅད་མཁྱེན་པ་ཐམས་ཅད་གཟིགས། །སྡུག་བསྔལ་ཀུན་གྱི་ཉེན་པ་ཡི། །སེམས་ཅན་རྣམས་ནི་བདག་གིས་དགྲོལ། །འཇིག་རྟེན་ཀུན་ལ་སྙིང་བརྩེ་བའི། །སྐྱབས་སུ་<line/>
</page>
<page index="5" id="388A">༄༅། །བདག་ནི་འགྱུར་བ་ལགས། །དེ་སྐད་ཅེས་གསོལ་བ་དང༌། བཅོམ་ལྡན་འདས་ཀྱིས་རྒྱལ་པོའི་བཙུན་མོ་བདེ་ལྡན་མ་ལ་བཀའ་སྩལ་པ། བདེ་ལྡན་<line/>
མ༑ གང་ཁྱོད་སྐྱེ་བོ་མང་པོ་ལ་ཕན་པ་དང༌། སྐྱེ་བོ་མང་པོ་ལ་བདེ་བ་དང༌། འཇིག་རྟེན་ལ་སྙིང་བརྩེ་བ་དང༌། སྐྱེ་བོ་ཕལ་པོ་ཆེའི་ཚོགས་ཀྱི་དོན་དང༌། ལྷ་རྣམས་དང༌། མི་རྣམས་<line/>
ལ་ཕན་པ་དང༌། བདེ་བའི་ཕྱིར་ཞུགས་པ་ལེགས་སོ། །ལེགས་སོ། །དེ་སྐད་ཅེས་བཀའ་སྩལ་པ་དང༌། བཅོམ་ལྡན་འདས་ལ་རྒྱལ་པོའི་བཙུན་མོ་བདེ་ལྡན་མས་འདི་སྐད་<line/>
ཅེས་གསོལ་ཏོ། །བཅོམ་ལྡན་འདས། བཅོམ་ལྡན་འདས་ཀྱི་སྐུ་ལ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུ་དང༌། དེ་བཞིན་གཤེགས་<line/>
པའི་སྟོབས་བཅུ་དང༌། མི་འཇིགས་པ་བཞི་དང༌། སོ་སོ་ཡང་དག་པར་རིག་པ་བཞི་དང༌། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། བྱམས་པ་ཆེན་པོ་དང༌།<line/>
སྙིང་རྗེ་ཆེན་པོ་དང༌། དགའ་བ་ཆེན་པོ་དང༌། བཏང་སྙོམས་ཆེན་པོ་འདི་རྣམས་ཅི་ལས་གྲུབ་ལགས། དེ་བཞིན་དུ་གཞན་ཡང་སངས་རྒྱས་ཀྱི་ཆོས་དཔག་ཏུ་མ་མཆིས་<line/>
པ་དང༌། བསམ་གྱིས་མི་ཁྱབ་པ་དང༌། གཞལ་དུ་མ་མཆིས་པ་དང༌། བརྗོད་དུ་མ་མཆིས་པ་དང༌། བགྲང་བ་ལས་འདས་པ་རྣམས་ཅི་ལས་གྲུབ་ལགས། དེ་སྐད་ཅེས་<line/>
</page>
<page index="6" id="388B">གསོལ་པ་དང༌། བཅོམ་ལྡན་འདས་ཀྱིས་རྒྱལ་པོའི་བཙུན་མོ་བདེ་ལྡན་མ་ལ་ཚིགས་སུ་བཅད་དེ་བཀའ་སྩལ་པ། སངས་རྒྱས་ཡེ་ཤེས་འདོད་པས་ན། །སེམས་ཅན་ཀུན་<line/>
ལ་ཕན་པའི་ཕྱིར། །ངས་ཀྱང་འདི་ལྟར་ལྗོན་པའི་ཤིང༌། །སྔོན་ནི་ལེགས་པ་ཁོ་ནར་བསྐྱེད། །སྦྱིན་དང་ཚུལ་ཁྲིམས་བཟོད་པ་དང༌། །དེ་བཞིན་བརྩོན་འགྲུས་བསམ་གཏན་<line/>
བསགས། །ཡུན་རིང་དུས་ནས་ཏིང་འཛིན་དང༌། །ཤེས་རབ་ངེས་པར་བསྟེན་པ་ཡིན། །སེམས་ཅན་རྣམས་ལ་མི་མཉམ་སེམས། །ངས་ནི་བསྒོམས་པར་མི་དྲན་ཏེ། །རྟག་<line/>
ཏུ་སེམས་ནི་མཉམ་གྱུར་པས། །སངས་རྒྱས་ཉིད་ནི་ངས་བརྙེས་སོ། །ང་ཡི་སེམས་ནི་མཉམ་པ་ཡི། །རྟག་ཏུ་སྡུག་དང་མི་སྡུག་དང༌། །མཛའ་དང་མི་མཛའ་སྙོམས་པས་<line/>
ན༑ ༑བསོད་ནམས་ཤིང་ནི་རྣམ་པར་བསྐྱེད། །དེས་ན་ལྗོན་ཤིང་ཆེན་པོ་འདི། །ཡོན་ཏན་མང་པོར་གྱུར་པ་ཡིན། །འཁོར་ལོས་བསྒྱུར་ཉིད་ངས་ཐོབ་སྟེ། །བརྒྱ་བྱིན་ཉིད་ཀྱང་<line/>
བྱས་པ་ཡིན། །རྣམ་མང་དབང་ཕྱུག་ཆེན་པོ་དང༌། །ཚངས་པ་ཉིད་ཀྱང་དེ་ལས་ཐོབ། །བསམ་གྱིས་མི་ཁྱབ་སངས་རྒྱས་ཆོས། །ཆོས་ཉིད་དག་ཀྱང་ངས་རྟོགས་སོ། །དེ་ནས་<line/>
རྒྱལ་པོའི་བཙུན་མོ་བདེ་ལྡན་མས་བཅོམ་ལྡན་འདས་ཀྱི་ཡོན་ཏན་རྣམས་ཐོས་ནས། བཅོམ་ལྡན་འདས་ཀྱིས་ལེགས་པར་རབ་ཏུ་གསུངས་པ་ལ་མངོན་པར་བསྟོད་དེ་རྗེས་<line/>
</page>
<page index="7" id="389A">༄༅། །སུ་ཡི་རངས་ནས་བཅོམ་ལྡན་འདས་ལ་ཚིགས་སུ་བཅད་དེ་གསོལ་པ། །ཇི་ལྟར་མི་མཆོག་དམ་པ་པོ། །ཡོན་ཏན་རྒྱ་མཚོ་མཐའ་ཡས་པས། །<line/>
སྔོན་ནི་སྤྱོད་པ་ཤིན་ཏུ་བསླབས། །དེ་ལྟར་བདག་ཀྱང་རྗེས་སུ་སློབ། །ཡོན་ཏན་མཐར་ཕྱིན་ཁྱོད་ཀྱི་ནི། །ཡོན་ཏན་རྣམས་ལྟར་བདག་སློབ་སྟེ། །སྲིད་པར་སྡུག་བསྔལ་སྤངས་<line/>
ནས་ནི། །བདག་ཀྱང་འདི་འདྲར་འགྱུར་བར་བགྱི། །ཚེ་རབས་གཞན་ནི་མ་ལུས་པར། །བདག་གིས་སྦྱིན་པ་གང་སྩལ་པ། །མཉམ་མེད་ཡེ་ཤེས་མཐོང་སླད་དུ། །དེ་དག་ཐམས་<line/>
ཅད་ཡོངས་སུ་བསྔོ། །སྲིད་པ་འདིའམ་གཞན་དག་ཏུ། །བདག་གིས་ཚུལ་ཁྲིམས་གང་བསྲུངས་པ། །སངས་རྒྱས་ཡེ་ཤེས་འཐོབ་སླད་དུ། །དེ་དག་ཐམས་ཅད་ཡོངས་སུ་བསྔོ།།<line/>
བཟོད་དང་བརྩོན་འགྲུས་ཏིང་འཛིན་དང༌། །ཤེས་རབ་དགེ་བ་གང་བསྟེན་པ། །སངས་རྒྱས་ཆོས་ཀྱི་དོན་གྱི་ཕྱིར། །དེ་དག་ཐམས་ཅད་བདག་གིས་བསྔོ། །ལུས་དང་ངག་དང་ཡིད་<line/>
རྣམས་ཀྱིས། །ལས་དགེ་བ་གང་བདག་གིས་བསགས། །སངས་རྒྱས་ཡེ་ཤེས་ཡོན་ཏན་ཕྱིར། །བྱང་ཆུབ་ཏུ་ནི་བདག་གིས་བསྔོ། །བུད་མེད་ལུས་འདི་སྤངས་ནས་ནི། །སྐྱེས་པ་<line/>
མཆོག་ཏུ་བདག་གྱུར་ཅིག །དེ་ལྟར་སྐྱེས་པའི་ལུས་ཐོབ་ནས། །དམ་པའི་མཆོག་ཏུ་བདག་གྱུར་ཅིག །དེ་ལྟར་གྱུར་ནས་བདེ་གཤེགས་ཀྱི། །འཁོར་ལོ་བླ་མེད་བསྐོར་བར་བགྱི།།<line/>
</page>
<page index="8" id="389B">འཁོར་བའི་བཙོན་རར་བཅིངས་པ་ཡི། །སེམས་ཅན་བྱེ་བ་དགྲོལ་བར་བགྱི། །དེ་ནས་བཅོམ་ལྡན་འདས་ཀྱིས་རྒྱལ་པོའི་བཙུན་མོ་བདེ་ལྡན་མ་ལ་ཚིགས་སུ་བཅད་པ་དག་<line/>
གིས་ལེགས་སོ་ཞེས་བྱ་བ་བྱིན་ཏེ། ཚིག་འདི་སྨྲས་པ་ལེགས་པ་ཡིན། །སེམས་ནི་རབ་ཏུ་སྡོམ་པ་ལེགས། །ཁྱོད་ཀྱིས་བདུད་ནི་ལེགས་པར་མནན། །རྫོགས་སངས་རྒྱས་སུ་<line/>
ཁྱོད་འགྱུར་རོ། །དེ་ནས་རྒྱལ་པོའི་བཙུན་མོ་བདེ་ལྡན་མ་དགའ་ཞིང་མགུ་ལ་རབ་ཏུ་དགའ་བ་དང༌། དགའ་ཞིང་ཡིད་བདེ་བ་སྐྱེས་ནས་བཅོམ་ལྡན་འདས་དང༌། བྱང་ཆུབ་སེམས་<line/>
དཔའ་བྱམས་པ་བཟའ་བ་དང༌། བཅའ་བ་མང་པོས་ཚིམ་པར་བྱས་སོ། །དེ་ནས་བཅོམ་ལྡན་འདས་བསྩང་སྡེར་ནི་གྱུ། ཕྱག་ནི་བཅབས་ནས་རྒྱལ་པོའི་བཙུན་མོ་བདེ་ལྡན་མ་ལ་ཆོས་<line/>
ཀྱི་གཏམ་རྒྱས་པར་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེངས་བསྟོད། །ཡང་དག་པར་རབ་ཏུ་དགའ་བར་མཛད་ནས་ལུང་བསྟན་ཏེ། བདེ་<line/>
ལྡན་མ། ཁྱོད་མ་འོངས་པའི་དུས་བསྐལ་པ་དུ་མ་ཞིག་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལྷ་དང༌། མི་རྣམས་ཀྱི་སྟོན་པ། སངས་རྒྱས་<line/>
བཅོམ་ལྡན་འདས་ཡོན་ཏན་རིན་ཆེན་དཔལ་ཞེས་བྱ་བར་འགྱུར་རོ། །ཁྱོད་ཀྱི་སངས་རྒྱས་ཀྱི་ཞིང་ཡང་མཆོག་ཏུ་ཡོངས་སུ་དག་པར་འགྱུར་ཏེ། ངན་སོང་ངན་འགྲོ་ལོག་པར་<line/>
</page>
<page index="9" id="390A">༄༅། །ལྟུང་བའི་སྡུག་བསྔལ་མེད་པ། ཡིད་དུ་འོང་བ། ཡིད་དང་འཐད་པ། མཆོག་ཏུ་རྣམ་པར་དག་པའི་བྱང་ཆུབ་སེམས་དཔའ་རྣམས་ཀྱི་གནས་ཡིན་ཏེ། ཁྱོད་<line/>
ཀྱི་སངས་རྒྱས་ཀྱི་ཞིང་དེ་ནི་དེ་ལྟ་བུར་འགྱུར་རོ། །ཆོས་ཀྱི་རྣམ་གྲངས་འདི་བཤད་པ་ན་དགེ་བསྙེན་མ་སྟོང་ཕྲག་མང་པོ་ཞིག་གིས་ནི་བླ་ན་མེད་པ་ཡང་དག་པར་རྫོགས་པའི་<line/>
བྱང་ཆུབ་ཏུ་སེམས་བསྐྱེད་དོ། །སྲོག་ཆགས་སྟོང་ཕྲག་མང་པོ་དང༌། ལྷ་དང༌། མིའི་སྐྱེ་དགུ་རྣམས་ཀྱིས་ནི་ཆོས་ཀྱི་སྣང་བ་ཐོབ་པར་གྱུར་ཏོ། །བཅོམ་ལྡན་འདས་ཀྱིས་དེ་སྐད་<line/>
ཅེས་བཀའ་སྩལ་ནས། རྒྱལ་པོའི་བཙུན་མོ་བདེ་ལྡན་མ་དང༌། འཁོར་དེ་དག་དང༌། ལྷ་དང༌། མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་ཡི་རངས་ཏེ།<line/>
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་བདེ་ལྡན་མ་ལུང་བསྟན་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།<line/>
<line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
