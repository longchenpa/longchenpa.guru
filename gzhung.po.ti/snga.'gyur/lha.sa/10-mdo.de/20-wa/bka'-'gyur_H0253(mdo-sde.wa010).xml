<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="66" index="10"/>
<offset page="183" line="4" col="0"/>
<range start="1" end="28"/>
<title>འཕགས་པ་བཞི་པ་སྒྲུབ་པ་ཞེས་བྱ་བ་ཐེག་པ་ཆེན་པོའི་མདོ། </title>
<section>མདོ་སྡེ། </section>
<volume>ཝ</volume>
<status asof="31Jan2012">not checked</status>
</info>
<pageset>
<page index="1" id="93A">རྒྱ་གར་སྐད་དུ། ཨཱཪྻ་ཙ་ཏུཤྐ་ནི་ར་ཧཱ་ར་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་བཞི་པ་སྒྲུབ་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང༌། བྱང་ཆུབ་སེམས་<line/>
དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་<line/>
ཀུན་དགའ་ར་བ་ན་དགེ་སློང་ལྔ་བརྒྱ་ཙམ་གྱི་དགེ་སློང་གི་དགེ་འདུན་ཆེན་པོ་དང༌། བྱང་ཆུབ་སེམས་དཔའ་བརྒྱ་སྟོང་ཐམས་ཅད་ཀྱང་གོ་ཆ་ཆེན་པོ་བགོས་པ་ཤ་སྟག་དང༌།<line/>
འདོད་པ་ན་སྤྱོད་པ་དང༌། གཟུགས་ན་སྤྱོད་པའི་ལྷའི་བུ་རྣམས་དང་ཐབས་ཅིག་ཏུ་བཞུགས་ཏེ། དེ་ནས་བཅོམ་ལྡན་འདས་འཁོར་བརྒྱ་སྟོང་དུ་མས་ཡོངས་སུ་བསྐོར་ཅིང་མདུན་<line/>
གྱིས་བལྟས་ནས་ཆོས་སྟོན་ཏོ། །དེ་ནས་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་མཆོད་པའི་ལས་ཀྱི་ཕྱིར་རིན་པོ་ཆེའི་གདུགས་དཔག་ཚད་བཅུའི་ཚད་<line/>
ཙམ་ཐོགས་ཏེ་བཅོམ་ལྡན་འདས་ཀྱི་དབུའི་གཙུག་ཏུ་འཛིན་ཏོ། །དེ་ནས་འཁོར་དེ་ཉིད་དུ་དགའ་ལྡན་གྱི་རིས་ཀྱི་ལྷའི་བུ་དཔལ་བཟང་ལྡན་ཞེས་བྱ་བ་བླ་ན་མེད་པ་ཡང་དག་<line/>
</page>
<page index="2" id="93B">པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་གཡོག་དང་བཅས་འཁོར་དེ་ཉིད་དུ་འདུས་པར་གྱུར་ནས་འདུག་པ་དེ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་<line/>
པུས་མོ་གཡས་པའི་ལྷ་ང་ས་ལ་བཙུགས་ཏེ་འཇམ་དཔལ་གཞོན་ནུར་གྱུར་པ་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་<line/>
སྨྲས་སོ། །འཇམ་དཔལ། ཁྱོད་ད་དུང་དེ་བཞིན་གཤེགས་པ་ལ་མཆོད་པའི་ལས་མཛད་པས་མ་མཆིམ་མམ། འཇམ་དཔལ་གྱིས་སྨྲས་པ། ལྷའི་བུ། འདི་ཇི་སྙམ་དུ་སེམས།<line/>
རྒྱ་མཚོ་ཆེན་པོ་ཆུ་ཐམས་ཅད་ལེན་པས་གཞར་ཡང་ཆོག་ཤེས་སམ། ལྷའི་བུས་སྨྲས་པ། འཇམ་དཔལ། དེ་ནི། མ་ལགས་སོ། །འཇམ་དཔལ་གྱིས་སྨྲས་པ། ལྷའི་བུ། དེ་<line/>
བཞིན་དུ་རྒྱ་མཚོ་ཆེན་པོ་མཚོ་གཏིང་དཔག་དཀའ་བ་དེ་ལྟ་བུའི་ཐམས་ཅད་མཁྱེན་པའི་ཡེ་ཤེས་ཚད་མེད་དཔག་ཏུ་མེད་པ་བཙལ་བར་བྱ་སྟེ། བྱང་ཆུབ་སེམས་དཔའ་དེ་བཞིན་<line/>
གཤེགས་པ་ལ་མཆོད་པའི་ལས་ཀྱིས་གཞར་ཡང་ཚིམ་པར་མི་བྱའོ། །ལྷའི་བུས་སྨྲས་པ། འཇམ་དཔལ། བྱང་ཆུབ་སེམས་དཔས་ཅི་ལ་དམིགས་ཏེ་དེ་བཞིན་གཤེགས་<line/>
པ་མཆོད་པར་བགྱི། འཇམ་དཔལ་གྱིས་སྨྲས་པ། ལྷའི་བུ། བྱང་ཆུབ་སེམས་དཔས་དམིགས་པ་བཞིས་དེ་བཞིན་གཤེགས་པ་ལ་མཆོད་པར་བྱའོ། །བཞི་གང་ཞེ་ན། འདི་ལྟ་<line/>
</page>
<page index="3" id="94A">༄༅། །སྟེ༑ ཐམས་ཅད་མཁྱེན་པ་ཉིད་ལ་དམིགས་པ་དང༌། སེམས་ཅན་ཐམས་ཅད་རབ་ཏུ་དགྲོལ་བ་ལ་དམིགས་པ་དང༌། དཀོན་མཆོག་<line/>
གསུམ་གྱི་གདུང་མི་འཆད་པར་བྱ་བ་ལ་དམིགས་པ་དང༌། སངས་རྒྱས་ཀྱི་ཞིང་གི་ཡོན་ཏན་བཀོད་པ་ཡོངས་སུ་གཟུང་བ་ལ་དམིགས་པ་སྟེ། ལྷའི་བུ། བྱང་ཆུབ་<line/>
སེམས་དཔས་དམིགས་པ་བཞི་པོ་དེ་དག་གིས་དེ་བཞིན་གཤེགས་པ་ལ་མཆོད་པར་བྱའོ། །ལྷའི་བུས་སྨྲས་པ། འཇམ་དཔལ། ཁྱོད་ཀྱིས་ཚངས་པའི་རིས་ཀྱི་ལྷའི་<line/>
བུའི་ནང་དུ་ཚངས་པ་གཙུག་ཕུད་ཅན་ལ་བྱང་ཆུབ་སེམས་དཔའི་ལམ་བཞི་པ་སྒྲུབ་པ་ཞེས་བགྱི་བའི་ཆོས་ཀྱི་རྣམ་གྲངས་བཤད་པ་དེ། འཇམ་དཔལ། ལེགས་པར་<line/>
བཤད་དུ་གསོལ། དེ་ལ་ནི། བདག་དང༌། ཐམས་ཅད་དང་ལྡན་པའི་འཁོར་འདིའང་ཉན་པར་འཚལ་ལོ། །འཇམ་དཔལ། བྱང་ཆུབ་སེམས་དཔའ་རྣམས་ལ་ཆོས་<line/>
ཀྱི་སེར་སྣ་མ་མཆིས། སློབ་དཔོན་གྱི་ཆོས་ཀྱི་དཔེ་མཁྱུད་ཀྱང་མ་མཆིས། །འཇམ་དཔལ་གྱིས་སྨྲས་པ། ལྷའི་བུ། དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུངས་<line/>
ཤིག་དང༌། བཞི་པ་སྒྲུབ་པ་ཞེས་བྱ་བའི་ཆོས་ཀྱི་རྣམ་གྲངས་དེ་བས་ཁྱོད་ལ་བཤད་དོ། །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་<line/>
</page>
<page index="4" id="94B">བའི་སེམས་བསྐྱེད་པར་རིག་པར་བྱའོ། །བཞི་གང་ཞེ་ན། ལྷའི་བུ། འདི་ལ་བྱང་ཆུབ་སེམས་དཔའ་སེམས་ཅན་དཔག་ཏུ་མེད་པ་བསྡུ་བའི་ཕྱིར་སེམས་བསྐྱེད་པ་དང༌། སེམས་<line/>
ཅན་དཔག་ཏུ་མེད་པ་ཡོངས་སུ་སྨིན་པར་བྱ་བའི་ཕྱིར་སེམས་བསྐྱེད་པ་དང༌། དགེ་བའི་རྩ་བ་དཔག་ཏུ་མེད་པ་བསག་པའི་ཕྱིར་སེམས་བསྐྱེད་པ་དང༌། སངས་རྒྱས་ཀྱི་ཆོས་དཔག་<line/>
ཏུ་མེད་པ་མངོན་པར་རྫོགས་པར་རྟོགས་པར་བྱ་བའི་ཕྱིར་སེམས་བསྐྱེད་པ་སྟེ། ལྷའི་བུ། བཞི་པོ་དེ་དག་ནི། བྱང་ཆུབ་སེམས་དཔའི་ལྷག་པའི་བསམ་པའི་སེམས་བསྐྱེད་<line/>
པར་རིག་པར་བྱའོ། །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་བྲག་ལྟ་བུ་ཡིན་ནོ། །བཞི་གང་ཞེ་ན། སློང་བ་རྣམས་ལ་ཁོང་<line/>
ཁྲོ་བ་མེད་པའི་སེམས་དང༌། ལོག་པར་ཞུགས་པ་རྣམས་ལ་སྙིང་རྗེ་བའི་སེམས་དང༌། ཤེས་རབ་ལས་མཉམས་པའི་སེམས་དང༌། རྩོམ་པ་ཉམས་འོག་ཏུ་ཆུད་པར་བྱེད་པའི་<line/>
སེམས་ཏེ། ལྷའི་བུ། བཞི་པོ་དེ་དག་ནི། བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་བྲག་ལྟ་བུ་ཡིན་ནོ། །ལྷའི་བུ། བཞི་པོ་འདི་དག་ནི། བྱང་ཆུབ་སེམས་<line/>
དཔའ་རྣམས་ཀྱི་སེམས་བསྐྱེད་པ་མངོན་པར་འཕགས་པ་ཡིན་ནོ། །བཞི་གང་ཞེ་ན། ཚུལ་ཁྲིམས་མངོན་པར་འཕགས་པ་དང༌། ཐོས་པ་མངོན་པར་འཕགས་པ་དང༌། བྱམས་པ་ཆེན་<line/>
</page>
<page index="5" id="95A">༄༅། །པོ་མངོན་པར་འཕགས་པ་དང༌། སྙིང་རྗེ་ཆེན་པོ་མངོན་པར་འཕགས་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་<line/>
དཔའ་རྣམས་ཀྱི་སེམས་བསྐྱེད་པ་བརྟན་པ། སྙིང་པོ་ཅན། མི་ཕྱེད་པ། རྡོ་རྗེ་ལྟ་བུའོ། །བཞི་གང་ཞེ་ན། བསམ་པ་ལས་མི་ཕྱེད་པ་དང༌། མཛའ་བ་ལས་མི་ཕྱེད་པ་དང༌། ནན་<line/>
ཏན་ལས་མི་ཕྱེད་པ་དང༌། ཐེག་པ་ཆེན་པོ་ལས་མི་ཕྱེད་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་བསྙེན་<line/>
དཀའ་བ་ཡིན་ནོ། །བཞི་གང་ཞེ་ན། ཉོན་མོངས་པ་དང་མ་འདྲེས་པ་དང༌། རྙེད་པ་དང༌། བཀུར་སྟི་དང༌། ཚིགས་སུ་བཅད་པ་ཐམས་ཅད་དང་མ་འདྲེས་པ་དང༌། ཐེག་པ་དམན་<line/>
པ་དང་མ་འདྲེས་པ་དང༌། སྐྱེ་བོ་མི་བགྲུངས་པ་ཐམས་ཅད་དང་མ་འདྲེས་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སེམས་<line/>
བསྐྱེད་པ་བླ་ན་མེད་པའོ། །བཞི་གང་ཞེ་ན། ཕངས་པའི་དངོས་པོ་ཐམས་ཅད་ཡོངས་སུ་གཏོང་བའི་སེམས་དང༌། བྱིན་ནས་འགྱོད་པ་མེད་པའི་སེམས་དང༌། རྣམ་པར་སྨིན་པ་<line/>
ལ་རེ་བ་མེད་པའི་སེམས་དང༌། བྱང་ཆུབ་ཏུ་ཡོངས་སུ་བསྔོ་བའི་སེམས་ཏེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྤྱི་བོར་ཕྱིན་<line/>
</page>
<page index="6" id="95B">བའི་ཆོས་སོ། །བཞི་གང་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་དང༌། ཐབས་ལ་མཁས་པ་དང༌། དམ་པའི་ཆོས་ཡོངས་སུ་འཛིན་པ་དང༌། སེམས་ཅན་ཡོངས་སུ་སྨིན་པར་བྱེད་<line/>
བ་སྟེ༑ བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་ལམ་སྟོན་པར་བྱེད་པའོ། །བཞི་གང་ཞེ་ན། ཕ་རོལ་ཏུ་ཕྱིན་པ་རྣམས་ལ་བརྩོན་<line/>
པ་དང༌། བསྡུ་བའི་དངོས་པོ་རྣམས་ཀྱི་རྗེས་སུ་མཐུན་པ་དང༌། ཚངས་པའི་གནས་སྒྲུབ་པ་དང༌། མངོན་པར་ཤེས་པས་རྣམ་པར་རྩེ་བ་སྟེ། བཞི་པོ་དེ་དག་གོ །ལྷའི་བུ། བཞི་པོ་<line/>
འདི་དག་ནི། བྱང་ཆུབ་སེམས་དཔའ་རྣམས་ཀྱི་ཆོས་ཀྱི་གྱ་ནོམ་པ་དམ་པ་མཆོག་ཡིན་ནོ། །བཞི་གང་ཞེ་ན། སེམས་ཅན་ཐམས་ཅད་ལ་ཁོང་ཁྲོ་བ་མེད་པ་དང༌། གང་དག་དེ་དང་<line/>
འགལ་བར་བྱེད་པ་དེ་དག་ཉིད་ལ་རབ་ཏུ་ཐར་པར་བྱ་བར་སེམས་བསྐྱེད་པ་དང༌། ཅི་ཙམ་གྱི་ཡུལ་རྒྱ་ཆེན་པོ་ཞིག་འབྱོར་ཀྱང་དེ་ལ་བག་ཡོད་པ་དང༌། ཅི་ཙམ་དུ་དབུལ་བས་<line/>
ཕོངས་པར་གྱུར་ཀྱང་ཆོས་སྤྱོད་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་མོས་པའོ། །བཞི་གང་ཞེ་ན། ཁྱིམ་པར་གྱུར་ན་<line/>
བདག་གི་ལོངས་སྤྱོད་ཀྱིས་ཆོ་ག་ཤེས་པ་དང༌། གཞན་གྱི་ནོར་ལ་མངོན་པར་འདོད་པ་མེད་པ་དང༌། རབ་ཏུ་བྱུང་ནས་འཕགས་པའི་རིགས་ཀྱིས་ཆོ་ག་ཤེས་པ་དང༌། སྦྱངས་པའི་ཡོན་<line/>
</page>
<page index="7" id="96A">༄༅། །ཏན་དང༌། ཡོ་བྱད་བསྙུངས་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྦྱིན་པའོ། །བཞི་གང་ཞེ་ན།<line/>
ཆོས་སྦྱིན་པ་དང༌། ཟང་ཟིང་སྦྱིན་པ་དང༌། ཤོག་ཤོག་དང༌། སྣག་ཚ་དང༌། སྨྱུ་གུ་དང༌། གླེགས་བམ་སྦྱིན་པ་དང༌། ཆོས་སྨྲ་བ་ལ་བསམ་པ་ཐག་པ་ནས་ལེགས་སོ། །ཞེས་བྱ་བ་<line/>
སྦྱིན་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྙིང་པོ་ཉིད་དོ། །བཞི་གང་ཞེ་ན། ཐོས་པ་ལས་ནན་ཏན་སྙིང་པོ་ཉིད་དང༌།<line/>
ལོངས་སྤྱོད་རྣམས་ལས་གཏོང་བ་སྙིང་པོ་ཉིད་དང༌། ལུས་ལས་བླ་མ་ལ་བསྙེན་བཀུར་བྱ་བ་སྙིང་པོ་ཉིད་དང༌། སྲོག་ལས་དགེ་བའི་རྩ་བ་བསྐྱེད་པ་སྙིང་པོ་ཉིད་དེ། བཞི་<line/>
པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱིས་ཡོངས་སུ་གཏང་བར་མི་བྱ་བའོ། །བཞི་གང་ཞེ་ན། བྱང་ཆུབ་ཀྱི་སེམས་ཡོངས་སུ་གཏང་བར་<line/>
མི་བྱ་བ་དང༌། དམ་པའི་ཆོས་ཡོངས་སུ་གཏང་བར་མི་བྱ་བ་དང༌། སེམས་ཅན་ཡོངས་སུ་གཏང་བར་མི་བྱ་བ་དང༌། དགེ་བའི་རྩ་བའི་ཆོས་ཐམས་ཅད་ཡོངས་སུ་བཙལ་བ་<line/>
ཡོངས་སུ་གཏང་བར་མི་བྱ་བ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྐྱེད་མོས་ཚལ་ལོ། །བཞི་གང་ཞེ་ན། དགོན་པ་ལ་<line/>
</page>
<page index="8" id="96B">གནས་པ་དང༌། དབེན་པ་ལ་མངོན་པར་དགའ་བ་དང༌། དགེ་བའི་ཆོས་ལ་འདུན་པ་དང༌། ཐབས་མཁས་པས་སེམས་ཅན་ཡོངས་སུ་སྨིན་པར་བྱེད་པ་སྟེ། བཞི་པོ་དེ་དག་<line/>
གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་གཞལ་མེད་ཁང་ངོ༌། །བཞི་གང་ཞེ་ན། ཚངས་པའི་གནས་དང༌། འབེལ་བའི་གཏམ་གྱི་ཆོས་མཉན་པ་<line/>
ལ་དགའ་བ་མྱོང་བར་བྱེད་པ་དང༌། སྟོང་པ་ཉིད་ལ་ངེས་པར་སེམས་པ་དང༌། སྐྱེ་བོ་རིས་མཐུན་པ་དང་འདུ་བ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་<line/>
ཆུབ་སེམས་དཔའ་རྣམས་ཀྱི་ནོར་མི་ཟད་པའོ། །བཞི་གང་ཞེ་ན། ཐོས་པའི་ནོར་དང༌། ཆོས་སྟོན་པའི་ནོར་དང༌། སེམས་ཅན་དབུལ་པོ་སྡུད་པའི་ནོར་དང༌། བྱང་ཆུབ་ཏུ་ཡོངས་<line/>
སུ་བསྔོ་བའི་ནོར་ཏེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་གཏེར་རོ། །བཞི་གང་ཞེ་ན། གཟུངས་ཀྱི་གཏེར་དང༌། སྤོབས་པའི་<line/>
གཏེར་དང༌། ཆོས་ཀྱི་གཏེར་དང༌། ལོངས་སྤྱོད་ཟད་མི་ཤེས་པར་ཡོངས་སུ་བསྔོ་བའི་གཏེར་ཏེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་<line/>
རྣམས་ཀྱི་མངོན་པར་འབྱུང་བའོ། །བཞི་གང་ཞེ་ན། འདུ་འཛི་ལས་འབྱུང་བ་དང༌། ཡུལ་ཐམས་ཅད་ལས་འབྱུང་བ་དང༌། འཕགས་པ་མ་ཡིན་པའི་བསམ་པ་ལས་འབྱུང་བ་<line/>
</page>
<page index="9" id="97A">༄༅། །དང༌། ཁམས་གསུམ་ཐམས་ཅད་ལས་འབྱུང་བ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་<line/>
བདེ་བའོ། །བཞི་གང་ཞེ་ན། དངོས་པོ་ཐམས་ཅད་ལ་མི་ལྟ་བའི་ཕྱིར་བདག་གི་བ་མེད་ཅིང་ཡོངས་སུ་འཛིན་པ་མེད་པའི་བདེ་བ་དང༌། ཡུལ་སྤངས་པས་དབེན་པའི་<line/>
བདེ་བ་དང༌། ཉོན་མོངས་པ་མེད་པའི་ཕྱིར་ཞི་བའི་བདེ་བ་དང༌། སེམས་ཅན་ཐམས་ཅད་ཡོངས་སུ་མི་གཏོང་བའི་ཕྱིར་མྱ་ངན་ལས་འདས་པའི་བདེ་བ་སྟེ། བཞི་པོ་དེ་<line/>
དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་མཆོག་ཏུ་དགའ་བའོ། །བཞི་གང་ཞེ་ན། དེ་བཞིན་གཤེགས་པ་མཐོང་བས་མཆོག་ཏུ་དགའ་<line/>
བ་དང༌། ཆོས་ཐོས་པས་མཆོག་ཏུ་དགའ་བ་དང༌། སྦྱིན་པ་ལ་འགྱོད་པ་མེད་པས་མཆོག་ཏུ་དགའ་བ་དང༌། སེམས་ཅན་ཐམས་ཅད་ལ་བདེ་བ་བསྐྱེད་པས་མཆོག་ཏུ་དགའ་བ་<line/>
སྟེ༑ བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་མཆོག་ཏུ་དགའ་བའོ། །བཞི་གང་ཞེ་ན། བྱང་ཆུབ་ཀྱི་སེམས་མི་གཏོང་བ་དང༌། ཡི་<line/>
དམ་ལས་མི་ཉམས་པ་དང༌། སྐྱབས་སུ་སོང་བདག་ཡོངས་སུ་མི་གཏོང་བ་དང༌། ངག་བསྡམས་པས་ཚིག་ཐམས་ཅད་བདེན་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་<line/>
</page>
<page index="10" id="97B">དག་ནི༑ བྱང་ཆུབ་སེམས་དཔའ་རྣམས་ཀྱི་དགེ་བའི་ཆོས་སོ། །བཞི་གང་ཞེ་ན། དགེ་བའི་ཆོས་ཐམས་ཅད་ལ་ལྷག་པའི་བསམ་པས་སྦྱོར་བ་དང༌། མ་བསླབ་པ་ཐམས་ཅད་ལ་མི་<line/>
བརྙས་པ་དང༌། གསོལ་བ་མ་བཏབ་པར་སེམས་ཅན་ཐམས་ཅད་ལ་བཤེས་གཉེན་དུ་གྱུར་པ་དང༌། ཡོན་ཏན་ཐམས་ཅད་སྒྲུབ་པ་ལ་ཕྱིར་བྱ་བའི་རེ་བ་མེད་པས་ལན་ལ་མི་རེ་<line/>
བ་སྟེ༑ བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྤྱོད་པ་རྣམ་པར་དག་པའོ། །བཞི་གང་ཞེ་ན། བདག་མེད་པའི་ཕྱིར་ཚུལ་ཁྲིམས་<line/>
རྣམ་པར་དག་པ་དང༌། སེམས་ཅན་མེད་པའི་ཕྱིར་ཏིང་ངེ་འཛིན་རྣམ་པར་དག་པ་དང༌། སྲོག་མེད་པའི་ཕྱིར་ཤེས་རབ་རྣམ་པར་དག་པ་དང༌། གང་ཟག་མེད་པའི་ཕྱིར་རྣམ་པར་<line/>
གྲོལ་བ་རྣམ་པར་དག་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་རྐང་པའོ། །བཞི་གང་ཞེ་ན། ཆོས་ཀྱི་རྐང་པ་དང༌། དོན་གྱི་<line/>
རྐང་པ་དང༌། སྦྱངས་པའི་ཡོན་ཏན་དང༌། ཡོ་བྱད་བསྙུངས་པས་འཇུག་པའི་རྐང་པ་དང༌། བྱང་ཆུབ་ཀྱི་ལམ་གྱི་ཚོགས་གསོག་པའི་རྐང་པ་སྟེ། བཞི་པོ་དེ་དག་གོ། ལྷའི་བུ།<line/>
བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ལག་པའོ། །བཞི་གང་ཞེ་ན། དད་པའི་ལག་པ་དང༌། ཚུལ་ཁྲིམས་ཀྱི་ལག་པ་དང༌། ཐོས་པའི་ལག་པ་དང༌། ཤེས་རབ་ཀྱི་ལག་<line/>
</page>
<page index="11" id="98A">༄༅། །པ་སྟེ༑ བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་མིག་གོ། བཞི་གང་ཞེ་ན། ལས་ལེགས་<line/>
པ་བྱས་པའི་ཕྱིར་ཤའི་མིག་དང༌། མངོན་པར་ཤེས་པ་ལས་མི་ཉམས་པའི་ཕྱིར་ལྷའི་མིག་དང༌། ཤིན་ཏུ་ཐོས་པའི་སྟོབས་དང་ལྡན་པའི་ཕྱིར་ཤེས་རབ་ཀྱི་མིག་དང༌། ཆོས་<line/>
ཐམས་ཅད་ལ་ངེས་པར་སེམས་པའི་ཕྱིར་ཆོས་ཀྱི་མིག་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་མི་ངོམས་པའོ། །བཞི་<line/>
གང་ཞེ་ན། སྦྱིན་པས་མི་ངོམས་པ་དང༌། དགོན་པ་ལ་གནས་པས་མི་ངོམས་པ་དང༌། ཆོས་ཉན་པས་མི་ངོམས་པ་དང༌། དགེ་བའི་ཆོས་ཀྱི་ཚོགས་ཐམས་ཅད་ཀྱིས་<line/>
མི་ངོམས་པ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་དཀའ་བ་བྱེད་པའོ། །བཞི་གང་ཞེ་ན། སེམས་ཅན་མཐུ་ཆུང་བ་<line/>
རྣམས་ལ་བཟོད་ཅིང་དང་དུ་བླང་བ་དཀའ་བ་བྱེད་པ་དང༌། དབུལ་པོ་ལ་བདོག་པ་ཐམས་ཅད་ཡོངས་སུ་བཏང་བར་བསམ་བ་དཀའ་བ་བྱེད་པ་དང༌། ཡན་ལག་གི་<line/>
མཆོག་མགོ་སློང་བ་ལ་ཁོང་ཁྲོ་བ་མེད་པའི་སེམས་དཀའ་བ་བྱེད་ཀྱི་སྟེང་དུ་དགེ་བའི་བཤེས་གཉེན་དུ་སེམས་བསྐྱེད་པ་དང༌། སྐྱེ་བ་ལ་མི་རྟོག་པས་བསམ་བཞིན་དུ་སྐྱེ་<line/>
</page>
<page index="12" id="98B">བར་བྱེད་པའི་དཀའ་བ་བྱེད་པ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ནད་མེད་པའོ། །བཞི་གང་ཞེ་ན། ཁམས་མ་ཉམས་<line/>
པས་ནད་མེད་པ་དང༌། ཉོན་མོངས་པའི་གདུང་བ་མེད་པས་ནད་མེད་པ་དང༌། སེམས་ཅན་ཐམས་ཅད་བདེ་བར་མཉམ་པར་བཞག་པས་ནད་མེད་པ་དང༌། ཆོས་ཐམས་ཅད་<line/>
ལ་ཐེ་ཚོམ་མེད་པས་ནད་མེད་པ་སྟེ། བཞིན་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་བདག་གི་ཕྱོགས་སོ། །བཞི་གང་ཞེ་ན། ཕ་རོལ་<line/>
ཏུ་ཕྱིན་པའི་ཕྱོགས་དང༌། བྱང་ཆུབ་ཀྱི་ཕྱོགས་ཀྱི་ཆོས་ཀྱི་ཕྱོགས་དང༌། དགེ་བའི་བཤེས་གཉེན་ཡང་དག་པའི་ཕྱོགས་དང༌། སྡིག་པ་ཐམས་ཅད་མི་བྱ་བའི་ཕྱོགས་ཏེ།<line/>
བཞི་པོ་དེ་དག་གོ། ལྷའི་བུ། བཞི་པོ་འདེ་དག་ནི། བྱང་ཆུབ་སེམས་དཔའ་རྣམས་ཀྱི་མི་བསྐྱོད་པའོ། །བཞི་གང་ཞེ་ན། བྱང་ཆུབ་ཀྱི་སེམས་མི་བསྐྱོད་པས་དང༌། ཡི་དམ་མི་<line/>
བསྐྱོད་པ་དང༌། ཇི་སྐད་སྨྲས་པ་དེ་བཞིན་དུ་བྱེད་པ་ལས་མི་བསྐྱོད་པ་དང༌། ཡང་དག་པའི་ནན་ཏན་ལས་མི་བསྐྱོད་པ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་<line/>
ནི༑ བྱང་ཆུབ་སེམས་དཔའ་རྣམས་ཀྱི་ཚོགས་སོ། །བཞི་གང་ཞེ་ན། ཞི་གནས་ཀྱི་ཚོགས་དང༌། ལྷག་མཐོང་གི་ཚོགས་དང༌། ཐོས་པའི་ཚོགས་དང༌། དགེ་བའི་རྩ་བ་<line/>
</page>
<page index="13" id="99A">༄༅། །ཐམས་ཅད་ཀྱི་ཚོགས་ཏེ། བཞི་པོ་དེ་དག་གོ། ལྷའི་བུ། བཞི་རོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ཆོས་ཟུང་དུ་འབྲེལ་བར་<line/>
འགྱུར་བགའོ། །བཞི་གང་ཞེ་ན། བསམ་པ་དང་སྦྱོར་བ་ཟུང་དུ་འབྲེལ་བ་དང༌། གཏོན་བ་དང་བསྔོ་བ་ཟུང་དུ་འབྲེལ་བ་དང༌། བྱམས་པ་དང་སྙིང་རྗེ་ཟུང་དུ་འབྲེལ་བ་དང༌། ཐབས་<line/>
དང་ཤེས་རབ་ཟུང་དུ་འབྲེལ་བ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྒྲིབ་པའི་རྒྱུ་མཐུན་པའི་རྨི་ལམ་མོ། །བཞི་གང་<line/>
ཞེ་ན༑ ཁྲོན་པ་རྡུལ་ཅན་མཐོང་ཞིང་དེའི་གཏིང་ནའང་ཟླ་བའི་དཀྱིལ་འཁོར་མཐོང་བ་དང༌། མཚེའུ་འམ། རྫིང་བུའམ། ཁྲོན་པ་རྙོག་བ་ཅན་མཐོང་ཞིང་དེའི་གཏིང་<line/>
ནའང་ཟླ་བའི་དཀྱིལ་འཁོར་མཐོང་བ་དང༌། བར་སྣང་ལ་སྤྲིན་ཆེན་པོས་ཡོག་ཅིང་དེ་ལའང་ཟླ་བའི་དཀྱིལ་འཁོར་མཐོང་བ་དང༌། བར་སྣང་ལ་རླུང་དང༌། རྡུལ་དང༌།<line/>
དུ་བས་འཁྲིགས་པར་མཐོང་ཞིང་དེ་ལའང་ཟླ་བའི་དཀྱིལ་འཁོར་མཐོང་བ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་<line/>
ལས་ཀྱི་སྒྲིབ་པའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། གཡང་ཆེན་པོ་ནས་བདག་གཡང་དུ་ལྷུང་བར་མཐོང་བ་དང༌། ལམ་མཐོ་དམའ་ཅན་དུ་མཐོང་བ་དང༌།<line/>
</page>
<page index="14" id="99B">བདག་ལམ་སྲང་དོག་པར་ཞུགས་པར་མཐོང་བ་དང༌། རྨི་ལམ་ན་ཕྱོགས་བསླད་ཅིང་འཇིགས་པ་མང་པོ་མཐོང་བ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་<line/>
ཆུབ་སེམས་དཔའ་རྣམས་ཀྱི་ཉོན་མོངས་པའི་སྒྲིབ་པའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། དུག་དྲག་པོས་འཁྲུགས་པར་མཐོང་བ་དང༌། གཅན་གཟན་གཏུམ་པོ་<line/>
ཕལ་པོ་ཆེའི་སྒྲ་ཐོས་པ་དང༌། བདག་གཡོན་ཅན་གྱི་ནང་ན་གནས་པར་མཐོང་བ་དང༌། བདག་གི་ལུས་དྲི་མ་ཅན་དང་གོས་དྲི་མ་ཅན་དུ་མཐོང་བ་སྟེ། བཞི་པོ་དེ་དག་གོ།<line/>
ལྷའི་བུ༑ བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་གཟུངས་ཐོབ་པའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། གཏེར་ཆེན་པོ་རིན་པོ་ཆེ་སྣ་ཚོགས་ཀྱིས་<line/>
གང་བ་མཐོང་བ་དང༌། རྫིང་བུ་མེ་ཏོག་པདྨ་རྒྱས་པས་ཡོངས་སུ་གང་བ་མཐོང་བ་དང༌། བདག་གོས་དཀར་པོའི་ཕྲུག་རྙེད་པར་མཐོང་བ་དང༌། ལྷ་ཞིག་སྤྱི་བོའི་གཙུག་<line/>
ན་གདུགས་འཛིན་པར་མཐོང་བ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ཏིང་ངེ་འཛིན་ཐོབ་པའི་རྒྱུ་མཐུན་པའི་རྨི་ལམ་<line/>
མོ༑ ༑བཞི་གང་ཞེ་ན། བུ་མོ་བཟང་མོ་རྒྱན་བཟང་པོས་བརྒྱན་པ་མེ་ཏོག་སིལ་མ་འབུལ་བར་མཐོང་བ་དང༌། ནམ་མཁའ་ལ་བྱ་ངང་པ་དཀར་པོ་ཐལ་དཀར་གྱི་ཁྱུ་སྐད་འབྱིན་<line/>
</page>
<page index="15" id="100A">༄༅། །ཅིང་འགྲོ་བར་མཐོང་བ་དང༌། དེ་བཞིན་གཤེགས་པ་འོད་མང་པོས་བརྒྱན་པའི་ཕྱག་སྤྱི་བོར་འཇོག་པ་མཐོང་བ་དང༌། དེ་བཞིན་གཤེགས་པ་<line/>
མེ་ཏོག་པདྨ་ལ་བཞུགས་ཤིང་བསམ་གཏན་མཛད་པར་མཐོང་བ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་དེ་བཞིན་གཤེགས་<line/>
པ་མཐོང་བའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། ཟླ་བའི་དཀྱིལ་འཁོར་འཆར་བར་མཐོང་བ་དང༌། ཉི་མའི་དཀྱིལ་འཁོར་འཆར་བར་མཐོང་བ་དང༌། མེ་ཏོག་<line/>
པདྨ་ཁ་འབུས་པར་མཐོང་བ་དང༌། ཚངས་པའི་དབང་པོ་རབ་ཏུ་ཞི་བའི་སྤྱོད་ལམ་མཐོང་བ་སྟེ། ལྷའི་བུ། བཞི་པོ་དེ་དག་ནི། བྱང་ཆུབ་སེམས་དཔའ་རྣམས་ཀྱི་དེ་བཞིན་<line/>
གཤེགས་པ་མཐོང་བའི་རྒྱུ་མཐུན་པའི་རྨི་ལམ་མོ། །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་རང་གི་མཚན་ཉིད་ཀྱི་རྒྱུ་མཐུན་པའི་རྨི་ལམ་<line/>
མོ༑ ༑བཞི་གང་ཞེ་ན། ཤིང་སཱ་ལ་ཆེན་པོ་འདབ་མ་དང༌། མེ་ཏོག་དང༌། འབྲས་བུ་སྣ་ཚོགས་ཀྱིས་གང་བར་མཐོང་བ་དང༌། ཁར་བའི་སྣོད་གསེར་གྱིས་གང་བར་མཐོང་<line/>
བ་དང༌། ནམ་མཁའི་ངོས་གདུགས་དང༌། རྒྱལ་མཚན་དང༌། བ་དན་གྱིས་གང་བར་མཐོང་བ་དང༌། འཁོར་ལོས་བསྒྱུར་བའི་རྒྱལ་པོ་ཆེན་པོ་མཐོང་བ་སྟེ། བཞི་<line/>
</page>
<page index="16" id="100B">པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་བདུད་འདུལ་བའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། གྱད་ཆེན་པོས་གྱད་ཐམས་ཅད་<line/>
མནན་ནས་བ་དན་ཐོགས་ཏེ་འགྲོ་བར་མཐོང་བ་དང༌། དཔའ་བོ་ཆེན་པོས་གཡུལ་ལས་འདས་ཏེ་འགྲོ་བར་མཐོང་བ་དང༌། རྒྱལ་པོ་དབང་བསྐུར་བར་མཐོང་བ་དང༌། བདག་ཉིད་<line/>
བྱང་ཆུབ་ཀྱི་སྙིང་པོ་ལ་འདུག་ཅིང་བདུད་འདུལ་བར་མཐོང་བ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ཕྱིར་མི་ལྡོག་པའི་རྟགས་<line/>
ཀྱི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། མགོ་ལ་ཐོད་དཀར་པོས་བཅིངས་པར་མཐོང་བ་དང༌། བདག་གཏན་པ་མེད་པའི་མཆོད་སྦྱིན་བྱེད་པར་མཐོང་བ་དང༌། བདག་ཆོས་<line/>
ཀྱི་སྟན་ཆེན་པོ་ལ་འདུག་པར་མཐོང་བ་དང༌། དེ་བཞིན་གཤེགས་པ་བྱང་ཆུབ་ཀྱི་སྙིང་པོ་ལ་བཞུགས་ཤིང་ཆོས་སྟོན་པར་མཐོང་བ་སྟེ། བཞི་པོ་དེ་དག་གོ །ལྷའི་བུ། བཞི་<line/>
པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་སྙིང་པོ་ཐོབ་པའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། བུམ་པ་མཐོང་བ་དང༌། བྱ་ཙ་ཤེས་བསྐོར་བར་<line/>
མཐོང་བ་དང༌། གང་དང་གང་དུ་འགྲོ་བ་དེ་དང་དེ་ཉིད་དུ་ཤིང་ཐམས་ཅད་དང་ལྡན་ཞིང་འདུད་ལ་ཕྱག་འཚལ་བར་བྱེད་པ་དང༌། གསེར་གྱི་ཁ་དོག་ལྟ་བུའི་སྣང་བ་ཆེན་པོ་<line/>
</page>
<page index="17" id="101A">༄༅། །མཐོང་བ་སྟེ། ལྷའི་བུ། བཞི་པོ་དེ་དག་ནི། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་སྙིང་པོ་ཐོབ་པའི་རྒྱུ་མཐུན་པའི་རྨི་ལམ་མོ། །འཇམ་<line/>
དཔལ་གཞོན་ནུར་གྱུར་པས་བཞི་པོ་སྒྲུབ་པའི་ཆོས་ཀྱི་རྣམ་གྲངས་འདི་བཤད་པ་དང༌། ལྷའི་བུ་དཔལ་བཟང་ལྡན་དགའ་མགུ་ཡིད་རངས་ཏེ་རབ་ཏུ་དགའ་ཞིང་དགའ་<line/>
བ་དང༌། ཡིད་བདེ་བ་སྐྱེས་ནས་འཁོར་དང་བཅས་པས་འཇམ་དཔལ་གཞོན་ནུར་གྱུར་པ་ལ་མཆོད་པའི་ལས་བྱ་བའི་ཕྱིར་ལྷའི་མེ་ཏོག་མནྡཱ་ར་བ་དང༌། ཨུཏྤལ་དང་<line/>
པདྨ་དང༌། ཀུ་མུ་ད་དང༌། པདྨ་དཀར་པོ་དག་གིས་ཐམས་ཅད་དང་ལྡན་པའི་འཁོར་ལ་གཏོར་ཏོ། །མེ་ཏོག་དེ་དག་གཏོར་མ་ཐག་ཏུ་དེ་ནས་དེའི་ཚེ་སངས་རྒྱས་ཀྱི་མཐུས་<line/>
སྟེང་གི་བར་སྣང་ལ་མེ་ཏོག་པདྨ་ཤིང་རྟའི་ཕང་ལོ་ཙམ་གྱི་ཚད་བལྟ་ན་སྡུག་པ། བསུང་དང་ལྡན་པ། ཡིད་དུ་འོང་བ་དག་བྱུང་བར་གྱུར་ཏོ། །མེ་ཏོག་དེ་དག་གི་དབུས་<line/>
ཀྱི་སྙིང་པོ་ལ་བྱང་ཆུབ་སེམས་དཔའི་ལུས་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་བརྒྱན་པ་དག་བྱུང་བར་གྱུར་ཏོ། །དེ་ནས་འཇམ་དཔལ་གཞོན་ནུར་གྱུར་པ་<line/>
ལ་ལྷའི་བུ་དཔལ་བཟང་ལྡན་གྱིས་འདི་སྐད་ཅེས་སྨྲས་སོ། །འཇམ་དཔལ། བྱང་ཆུབ་སེམས་དཔའ་འདི་དག་གང་ནས་ལྷགས། འཇམ་དཔལ་གྱིས་སྨྲས་པ། ལྷའི་བུ།<line/>
</page>
<page index="18" id="101B">མེ་ཏོག་འདི་དག་ག་ལས་འོངས་པ་ཉིད་ནས་སོ། །ལྷའི་བུས་སྨྲས་པ། འཇམ་དཔལ། མེ་ཏོག་འདི་དག་ནི། སྤྲུལ་པ་སྟེ། བདག་གིས་ཁྱོད་ལ་མཆོད་པའི་ལས་བགྱི་བའི་<line/>
སླད་དུ་གཏོར་ཏོ། །འཇམ་དཔལ་གྱིས་སྨྲས་པ། ལྷའི་བུ། ཇི་ལྟར་མེ་ཏོག་འདི་དག་སྤྲུལ་པ་ཡིན་པ་ལྟར་བྱང་ཆུབ་སེམས་དཔའ་དེ་དག་གི་ལུས་ལའང་དེ་བཞིན་དུ་བལྟའོ། །<line/>
དེ་ནས་དེའི་ཚེ་བཅོམ་ལྡན་འདས་འཛུམ་པ་མཛད་དོ། །འདི་ནི། སངས་རྒྱས་བཅོམ་ལྡན་འདས་རྣམས་གང་གི་ཚེ་འཛམ་པ་མཛད་པའི་ཆོས་ཉིད་དེ། དེའི་ཚེ་བཅོམ་ལྡན་<line/>
འདས་ཀྱི་ཞལ་གྱིས་སྒོ་ནས་འོད་ཟེར་ཁ་དོག་སྣ་ཚོགས་ཁ་དོག་དུ་མ་འདི་ལྟ་སྟེ། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ལེ་བརྒན་དང༌། ཤེལ་གྱི་ཁ་<line/>
དོག་ལྟ་བུ་དག་བྱུང་ངོ༌། །དེ་དག་གིས་ཀྱང་འཇིག་རྟེན་གྱི་ཁམས་མཐའ་ཡས་མུ་མེད་པ་སྣང་བས་ཁྱབ་པར་བྙས་ནས་སྟེང་དུ་ཚངས་པའི་འཇིག་རྟེན་གྱི་བར་དུ་མངོན་པར་<line/>
བྱུང་སྟེ། གཟི་བརྗེད་ཀྱིས་ཉི་མ་དང་ཟླ་བའི་གཟི་བརྗིད་ཟིལ་གྱིས་མནན་ནས་སླར་ལོག་སྟེ་བཅོམ་ལྡན་འདས་ཀྱི་དབུའི་གཙུག་ཏུ་ནུབ་བོ། །དེ་ནས་ལྷའི་བུ་དཔལ་བཟང་<line/>
ལྡན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པོས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་བདག་དེ་ལོགས་སུ་ཐལ་མོ་སྦྱར་བ་བཏུད་<line/>
</page>
<page index="19" id="102A">༄༅། །ནས་བཅོམ་ལྡན་འདས་ལ་ཚིགས་སུ་བཅད་པས་བསྟོད་པ། གསེར་བཟང་དྲི་མ་མེད་པའི་འོད་ཀྱིས་གཟི་བརྗིད་ལྡན། །སྐྱེས་ཆེན་མཚན་<line/>
མཆོག་སུམ་ཅུ་རྩ་གཉིས་སྣ་ཚོགས་མངའ། །ཡོན་ཏན་ཁྲག་ཁྲིག་ཡོད་ཏན་གཞལ་ཡས་གཟི་བརྗིད་ཅན། །མགོན་པོ་ཅི་ཡི་སླད་དུ་འཛུམ་པ་སྟོན་པ་མཛད། །སྒྲ་སྙན་<line/>
འབྱིན་པར་མཛད་ཅིང་རབ་ཏུ་གསུང་འབྲེལ་བ། །ཚངས་པའི་དབྱངས་སུ་གསུང་ཞིང་འཇམ་པའི་ཚིག་གསུང་བ། །ནོར་བདུན་འོད་ཟེར་རྒྱ་ཆེན་བདེ་གཤེགས་བློ་གྲོས་<line/>
ལྡན༑ ༑ཀ་ལ་པིངའི་གསུང་ཅན་ཅི་སླད་འཛུམ་པ་གསུངས། །མི་མཆོག་སྐྱེས་བུ་དམ་པ་ངན་པའི་ཚོགས་ཅན་འདུལ། །བདུད་ཀྱི་སྟོབས་ནི་རྟག་པར་མཐའ་མར་འབྱིན་<line/>
པར་མཛད། །ལྷ་དང་ལྷ་མིན་ནམ་མཁའ་ལྡིང་གིས་རྟག་མཆོད་པ། །སྟོབས་བཅུ་ལྡན་པས་ཅི་སླད་འཛུམ་པ་བསྟན། །དྲི་མེད་དྲི་བྲལ་དྲི་མ་གསུམ་སྤངས་པ། །ཟླ་བ་ཉ་<line/>
བའི་དཀྱིལ་འཁོར་ལྟ་བུར་ཞལ་རྒྱས་པ། །མུན་པ་རབ་རིབ་སྒྲིབ་པའི་རྡུལ་གྱི་ཉེས་གཅོད་པ། །བདེ་དང་བདེ་ལྡན་སྦྱིན་པར་མཛད་པ་འཛུམ་དོན་གསུངས། །བདེ་བར་<line/>
གཤེགས་པས་དང་ལྷ་ཡུལ་ཕན་པ་མཆོག །བདེ་དང་བདེ་ལྡན་སྦྱིན་མཛད་ཡོན་ཏན་མཐའ་ཡས་པ། །མཚུངས་ཤིང་འབྲེལ་ལ་ལེགས་གསུངས་གསལ་བའི་གསུང་<line/>
</page>
<page index="20" id="102B">ལྡན་པ༑ ༑འཛུམ་བསྟན་འདི་ཡི་དོན་ནི་ཇི་ལྟར་རྟོགས་པར་བགྱི། །ལིང་ཏོག་སྟུག་པོ་མུན་པ་རབ་རིབ་རྣམ་བསལ་བ། །ཤེས་རབ་སྒྲོན་མ་འོད་ཀྱི་གཟི་བརྗིད་ལྡན་པ་པོ། །གླང་ཆེན་<line/>
ཁྱུ་མཆོག་སྟོབས་དང༌། སེངྒེའི་སྟན་ལྟར་བརྗིད། །འགྲོ་བའི་དོན་མཛད་འཛུམ་པའི་དོན་ནི་བསྟན་དུ་གསོལ། །མི་ཡི་དམ་པ་མི་ངན་ཚོགས་ཅན་འདུལ་མཛད་པ། །ཟབ་ཅིང་<line/>
མཐོང་བར་དཀའ་ལ་གཏིང་ཚོད་དཔག་དཀའ་བ། །སྲིད་པའི་ཆུ་ནི་སྐེམ་མཛད་མཉམ་པ་མེད་པ་ཅན། །སྒྱུ་མེད་སྟོབས་བཅུ་ལྡན་གྱིས་འཛུམ་པ་ཅི་སླད་བསྟན། །རྒ་ཤི་ཞི་<line/>
བར་བགྱི་བའི་བདུད་རྩིའི་དོན་སྩོལ་བ། །ཞབས་ནི་འཇམ་ཞིང་དྲ་བ་དག་དང་འཁོར་ལོར་ལྡན། །བླུན་པ་སྦྱོང་མཛད་སྲིད་པ་གསུམ་ན་མཉམ་མེད་པ། །ཡེ་ཤེས་ཆེན་པོ་<line/>
མངའ་བས་འཛུམ་དོན་བསྟན་དུ་གསོལ། །དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ལྷའི་བུ་དཔལ་བཟང་ལྡན་ལ་འདི་སྐད་ཅེས་བཀའ་སྩལ་ཏོ། །ལྷའི་<line/>
བུ༑ ཁྱོད་ཀྱིས་བྱང་ཆུབ་སེམས་དཔའ་སྟེང་གི་བར་སྣང་ལ་སེངྒེའི་ཁྲི་ལ་པདྨའི་སྙིང་པོ་ལ་འཁོད་པ་འདི་དག་མཐོང་ངམ། གསོལ་པ། བཅོམ་ལྡན་འདས། མཐོང་ལགས་<line/>
སོ༑ ༑བཅོམ་ལྡན་འདས་ཀྱིས་བཀའ་སྩལ་པ། ལྷའི་བུ། བྱང་ཆུབ་སེམས་དཔའ་ཕྱོགས་བཅུ་ནས་འདུས་པ་འདི་དག་ཐམས་ཅད་ནི། འཇམ་དཔལ་གཞོན་ནུར་གྱུར་པའི་<line/>
</page>
<page index="21" id="103A">༄༅། །དྲུང་དུ་ཆོས་མཉན་པ་དང༌། བཞི་པ་སྒྲུབ་པའི་ཆོས་ཀྱི་རྣམ་གྲངས་འདི་ཉན་པའི་ཕྱིར་ལྷགས་སོ། །ཡང་བྱང་ཆུབ་སེམས་དཔའ་འདི་དག་ཐམས་<line/>
ཅད་ནི༑ འཇམ་དཔལ་གཞོན་ནུར་གྱུར་པས་ཡོངས་སུ་སྨིན་པར་བྱས་པ་ཡིན་ནོ། །ཡང་བྱང་ཆུབ་སེམས་དཔའ་འདི་དག་ཐམས་ཅད་ནི། བླ་ན་མེད་པ་ཡང་དག་པར་<line/>
རྫོགས་པའི་བྱང་ཆུབ་ཏུ་སྐྱེ་བ་གཅིག་གིས་ཐོགས་པ་ཡིན་ཏེ། ཕྱོགས་བཅུའི་འཇིག་རྟེན་གྱི་ཁམས་མིང་སྣ་ཚོགས་ཀྱི་སངས་རྒྱས་ཀྱི་ཞིང་གཞན་དང་གཞན་དག་<line/>
ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །ལྷའི་བུས་གསོལ་པ། བཅོམ་ལྡན་འདས། བདག་གིས་བྱང་<line/>
ཆུབ་སེམས་དཔའ་འདི་དག་གི་གྲངས་རྟོགས་པར་རྡོ་མི་ཐོགས་ན། ཇི་སྙེད་ཅིག་མཆིས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་བཀའ་<line/>
སྩལ་པ༑ ཤཱ་རིའི་བུ། ཁྱོད་ཀྱིས་བྱང་ཆུབ་སེམས་དཔའ་འདི་དག་གི་གྲངས་རྟོགས་པར་ནུས་སམ། གསོལ་པ། བཅོམ་ལྡན་འདས། བདག་གིས་སྟོང་<line/>
གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་གང་སྐར་མའི་གཟུགས་དེ་དག་ཐམས་ཅད་ནི། སྐད་ཅིག །ཐང་གཅིག །ཡུད་ཙམ་གཅིག་གིས་བགྲང་བར་སྤྲོའི།<line/>
</page>
<page index="22" id="103B">བཅོམ་ལྡན་འདས། བདག་གིས་བྱང་ཆུབ་སེམས་དཔའ་འདི་དག་ནི། ལོ་བརྒྱར་ཡང་བགྲང་བར་སྤྲོ་བ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་<line/>
བུ༑ གལ་ཏེ་ཛམྦུའི་གླིང་འདི་རྡུལ་ཕྲ་རབ་ཀྱི་རྡུལ་གྱིས་གང་བར་གྱུར་ཀྱང་རྡུལ་ཕྲ་རབ་དེ་དག་བགྲང་བའི་ཚུལ་གྱིས་མཐའ་རྟོགས་པར་ནུས་ཀྱི། བྱང་ཆུབ་སེམས་དཔའ་འདི་དག་<line/>
ནི༑ བགྲང་བའི་ཚུལ་གྱིས་མཐའ་རྟོགས་པར་མི་ནུས་ཏེ། བྱང་ཆུབ་སེམས་དཔའ་འདུས་པ་འདི་དག་ནི། དེ་ཙམ་དུ་ཚད་མེད་དོ། །གསོལ་པ། བཅོམ་ལྡན་འདས། བྱང་<line/>
ཆུབ་སེམས་དཔའ་འདི་དག་གང་དུ་བྱང་ཆུབ་མངོན་པར་རྫོགས་པར་འཚང་རྒྱ་བའི་སངས་རྒྱས་ཀྱི་ཞིང་དེ་སྙེད་མཆིས་པར་ག་ལ་འགྱུར། བཅོམ་ལྡན་འདས་ཀྱིས་བཀའ་<line/>
སྩལ་པ༑ ཤཱ་རིའི་བུ། ཁ་རོག་འདུག །དེ་སྐད་མ་སྨྲ་ཞིག། ཤཱ་རིའི་བུ། སངས་རྒྱས་ཀྱི་ཞིང་ཚད་མེད་པ་དག་དེ་བཞིན་གཤེགས་པས་སྟོང་ངོ༌། །ཤཱ་རིའི་བུ། ཡོངས་<line/>
སུ་བརྟགས་པ་བཟུང་ན། གལ་ཏེ་དེ་བཞིན་གཤེགས་པའི་ཚེའི་ཚད་བསྐལ་པ་གངྒཱའི་ཀླུང་གི་བྱེ་མ་སྙེད་དུ་གྱུར་ལ། ཉི་མ་རེ་རེ་ཐམས་ཅད་ལའང་ཆོས་བཤད་པ་གངྒཱའི་<line/>
ཀླུང་གི་བྱེ་མ་སྙེད་འཇུག་པར་གྱུར་ཅིང་ཆོས་བཤད་པ་ཐམས་ཅད་ལའང་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་ལུང་བསྟན་པར་གྱུར་ལ། གང་གིས་ཤར་ཕྱོགས་<line/>
</page>
<page index="23" id="104A">༄༅། །སུ་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་འདས་པ་ནས་བྱང་ཆུབ་སེམས་དཔའ་གཅིག་མཚན་མར་བཞག་ཀྱང་སངས་རྒྱས་ཀྱི་ཞིང་<line/>
རྣམས་དེ་བཞིན་གཤེགས་པ་དག་གིས་དེ་ཙམ་དུ་སྟོང་ན། ཕྱོགས་བཅུའི་སངས་རྒྱས་ཀྱི་ཞིང་གང་དེ་བཞིན་གཤེགས་པའི་ཤའི་སྤྱན་ཐ་མལ་བས་གཟིགས་པར་འགྱུར་<line/>
བའི་སངས་རྒྱས་ཀྱི་ཞིང་དེ་དག་ཏུ་སྐྱེས་པའི་སེམས་ཅན་དེ་དག་གི་སེམས་དེ་བཞིན་གཤེགས་པས་མཁྱེན་པའི་དེ་བཞིན་གཤེགས་པ་དེ་དག་གིས་སྟོང་པ་ལ་ལྟ་ཅི་<line/>
སྨོས༑ དེ་ནས་ཉན་ཐོས་ཆེན་པོ་དེ་དག་དང༌། ཐམས་ཅད་དང་ལྡན་པའི་འཁོར་དེ་ངོ་མཚར་དུ་གྱུར་ནས་ཚིག་འདི་སྐད་དུ་བདག་ཅག་གི་སྟོན་པ་དེ་དག་དེ་ལྟར་རྫུ་<line/>
འཕྲུལ་ཆེ། དེ་ལྟར་མཐུ་ཆེ། དེ་ལྟར་ཡེ་ཤེས་གཟིགས་པ་ཆེན་པོ་དང་ལྡན་ཏེ། བདག་ཅག་གིས་རྙེད་པ་ལེགས་བར་རྙེད་དོ། །ཞེས་སྨྲས་སོ། །དེ་ནས་བྱང་ཆུབ་<line/>
སེམས་དཔའ་གང་ཕྱོགས་བཅུའི་འཇིག་རྟེན་གྱི་ཁམས་ནས་འདུས་པ་སྟེང་གི་བར་སྣང་ལ་འཁོད་པ་དེ་དག་བར་སྣང་དེ་ལས་བབས་ནས་བཅོམ་ལྡན་འདས་དང༌། འཇམ་<line/>
དཔལ་གཞོན་ནུར་གྱུར་པའི་ཞབས་ལ་མགོ་བོས་ཕྱག་འཚལ་ཏེ་བསྐོར་ནས་ཕྱོགས་བཅུར་དོང་ངོ༌། །དེ་ནས་འཇམ་དཔལ་གཞོན་ནུར་གྱུར་པ་ལ་ལྷའི་བུ་དཔལ་བཟང་<line/>
</page>
<page index="24" id="104B">ལྡན་གྱིས་འདི་སྐད་ཅེས་སྨྲས་སོ། །འཇམ་དཔལ། ཁྱོད་ཀྱིས་མཛད་པ་མཛད་ཅིང་སེམས་ཅན་ཚད་མེད་པ་བྱང་ཆུབ་ཏུ་ཡོངས་སུ་སྨིན་པར་མཛད་པ་ལེགས་སོ་ལེགས་སོ། །<line/>
འཇམ་དཔལ། ཁྱོད་ཀྱིས་བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཡོངས་སུ་སྨིན་པར་བགྱིད་པའི་ཆོས་ལས་བརྩམས་ཏེ་སྤོབས་པར་མཛོད་ཅིག །འཇམ་དཔལ་གྱིས་<line/>
སྨྲས་པ༑ ལྷའི་བུ། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཡོངས་སུ་སྨིན་པར་བྱེད་པའི་ཆོས་ནི། སུམ་ཅུ་རྩ་ལྔའོ། །སུམ་ཅུ་རྩ་ལྔ་གང་ཞེ་ན། འདི་ལྟ་སྟེ། དུས་སུ་<line/>
སྐུལ་བ་དང༌། ཚོད་ལ་སྐུལ་བ་དང༌། རན་པར་སྐུལ་བ་དང༌། དབང་པོ་ལ་སྐུལ་བ་དང༌། བརྟན་པར་སྐུལ་བ་དང༌། ཕ་རོལ་ཏུ་ཕྱིན་པ་ལ་སྐུལ་བ་དང༌། ཐབས་ལ་སྐུལ་<line/>
བ་དང༌། ལྷག་པའི་བསམ་པ་ལ་སྐུལ་བ་དང༌། བྱམས་པ་ཆེན་པོ་ལ་སྐུལ་བ་དང༌། སྙིང་རྗེ་ཆེན་པོ་ལ་སྐུལ་བ་དང༌། ཐེག་པ་ཆེན་པོ་ལ་སྐུལ་བ་དང༌། ཐེག་པ་དམན་<line/>
པ་ལ་སྐུལ་བ་དང༌། བདེན་པ་ལ་སྐུལ་བ་དང༌། དེ་བྱ་བ་ལ་སྐུལ་བ་དང༌། ཆོས་སྲུང་བར་སྐུལ་བ་དང༌། ཐོས་པ་བསྟན་པར་སྐུལ་བ་དང༌། སེམས་ཅན་སྣ་ཚོགས་སུ་མི་<line/>
དབྱེ་བར་སྐུལ་བ་དང༌། ཚུལ་ཁྲིམས་འཆལ་པ་དང༌། ཚུལ་ཁྲིམས་དང་ལྡན་པ་ལ་སྦྱིན་པའི་གནས་སུ་མཚུངས་པར་སྐུལ་བ་དང༌། བདུད་ཀྱི་ལས་བསྟན་པར་སྐུལ་བ་དང༌། དམ་<line/>
</page>
<page index="25" id="105A">༄༅། །བཅས་པ་ཉམས་འོག་ཏུ་ཆུད་པར་སྐུལ་བ་དང༌། འཁོར་བས་ཡོངས་སུ་མི་སྐྱོ་བར་སྐུལ་པ་དང༌། བདུད་གདུལ་བར་སྐུལ་བ་དང༌། བྱས་<line/>
པ་ཤེས་པ་དང༌། བྱས་པ་གཟོ་བར་སྐུལ་བ་དང༌། རྒྱུ་ཟད་པ་ལ་འཇུག་པར་སྐུལ་བ་དང༌། རྣམ་པར་ཐར་པའི་སྒོ་ལ་མི་འཇིགས་པར་སྐུལ་བ་དང༌། དེ་བཞིན་གཤེགས་<line/>
པ་ལ་མཆོད་པ་དང༌། རིམ་གྲོ་བྱ་བར་སྐུལ་བ་དང༌། སེམས་ཅན་ཐམས་ཅད་ལ་ཅི་བྱ་སྙམ་པ་ལ་སྤྲོ་བར་སྐུལ་བ་དང༌། འཇིག་རྟེན་གྱི་ཆོས་དང་མ་འདྲེས་པར་སྐུལ་<line/>
བ་དང༌། དགོན་པ་ལ་དགའ་བར་སྐུལ་བ་དང༌། འདོད་པ་ཆུང་ཞིང་ཆོ་ག་ཤེས་པར་སྐུལ་བ་དང༌། འདས་པ་དང་མ་འོངས་པ་མ་གྲོལ་བ་དགྲོལ་བ་དང༌། དབུགས་མ་<line/>
ཕྱིན་པ་དབུགས་དབྱུང་བ་དང༌། ཡོངས་སུ་མྱ་ངན་ལས་འདས་པ་ཡོངས་སུ་མྱ་ངན་ལས་འདའ་བར་སྐུལ་བ་དང༌། དཀོན་མཆོག་གསུམ་གྱི་གདུང་མི་འཆད་<line/>
པར་སྐུལ་བ་དང༌། སངས་རྒྱས་ཀྱི་ཞིང་གི་ཡོན་ཏན་བཀོད་པ་ཡོངས་སུ་དག་པར་བླང་བར་སྐུལ་བ་སྟེ། ལྷའི་བུ། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཡོངས་སུ་<line/>
སྨིན་པར་བྱེད་པའི་ཆོས་ནི། སུམ་ཅུ་རྩ་ལྔ་པོ་དེ་དག་གོ །ལྷའི་བུ། དེ་ལྟར་བྱང་ཆུབ་སེམས་དཔའ་ཡོངས་སུ་སྨིན་པར་བྱས་པ་ནི། བླ་ན་མེད་པ་ཡང་དག་པར་རྫོགས་<line/>
</page>
<page index="26" id="105B">པའི་བྱང་ཆུབ་ལས་བསྐྱོད་དུ་མེད་པ་ཡིན་ཏེ། དེ་ནི། ཕས་ཀྱི་རྒོལ་བ་ཐམས་ཅད་ཀྱིས་ཐུལ་བར་མི་ནུས་སོ། །དེ་ནི། ཕྱིན་ཆད་ཀྱང་བྱང་ཆུབ་སེམས་དཔའི་དྲེགས་པ་བཅུས་<line/>
དྲེགས་པར་མི་འགྱུར་རོ། །བཅུ་གང་ཞེ་ན། ཚུལ་ཁྲིམས་ཀྱིས་དྲེགས་པ་དང༌། ཐོས་པས་དྲེགས་པ་དང༌། སྤོབས་པས་དྲེགས་པ་དང༌། རྙེད་པ་དང་བཀུར་སྟི་དང་ཚིགས་<line/>
སུ་བཅད་པས་དྲེགས་པ་དང༌། དགོན་པར་གནས་པས་དྲེགས་པ་དང༌། སྦྱངས་པའི་ཡོན་ཏན་དང༌། ཡོ་བྱད་བསྙུངས་པས་དྲེགས་པ་དང༌། གཟུགས་དང༌། ལོངས་<line/>
སྤྱོད་དང༌། དབང་ཕྱུག་དང༌། གཡོག་འཁོར་གྱིས་དྲེགས་པ་དང༌། བརྒྱ་བྱིན་དང་ཚངས་པ་དང་འཇིག་རྟེན་སྐྱོང་བ་བསྙེན་བཀུར་བྱེད་པས་དྲེགས་པ་དང༌། བསམ་<line/>
གཏན་དང༌། མངོན་པར་ཤེས་པས་དྲེགས་པ་དང༌། སངས་རྒྱས་དང་ཆོས་དང་དགེ་འདུན་ལ་དང་བའི་ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་<line/>
དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དག་འདོད་པ་དང༌། བསྟོད་པ་དང༌། བསྔགས་པར་བྱེད་པ་དེས་ཀྱང་སྙེམས་པ་མེད་པ་ཡིན་ཏེ། ལྷའི་<line/>
བུ༑ བྱང་ཆུབ་སེམས་དཔའི་དྲེགས་པ་བཅུ་པོ་དེ་དག་གིས་མི་སྙེམས། རབ་ཏུ་མི་སྙེམས་སོ། །དེ་ནས་འཇམ་དཔལ་གཞོན་ནུར་གྱུར་པ་ལ་ལྷའི་བུ་དཔལ་བཟང་ལྡན་<line/>
</page>
<page index="27" id="106A">༄༅། །གྱིས་འདི་སྐད་ཅེས་སྨྲས་སོ། །འཇམ་དཔལ། ཁྱོད་ཕྱོགས་གང་ན་གནས་པ་དང༌། ཆོས་ཀྱི་རྣམ་གྲངས་འདི་གང་ན་སྤྱོད་པ་དེར་ནི། སངས་<line/>
རྒྱས་འབྱུང་བར་བལྟའོ། །དེར་ནི། ཆོས་ཀྱི་འཁོར་ལོ་བསྐོར་བར་བལྟའོ། །བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ནོ། །ལྷའི་བུ། དེ་དེ་བཞིན་ཏེ། ཇི་<line/>
སྐད་སྨྲས་པ་བཞིན་ནོ། །ཕྱོགས་གང་ན་འཇམ་དཔལ་གཞོན་ནུར་གྱུར་པ་གནས་པ་དེ་ནི། སྟོང་པ་མ་ཡིན་པར་མངོན་ནོ། །གང་ན་ཆོས་ཀྱི་རྣམ་གྲངས་འདི་སྤྱོད་པར་<line/>
འགྱུར་བ་དེ་ནི། དེ་བཞིན་གཤེགས་པ་ཆོས་ཀྱི་བདག་པོ་ཉིད་བརྩོན་པར་མཛད་དོ། །གང་ཆོས་ཀྱི་རྣམ་གྲངས་འདི་ལ་ཉན་པར་བྱེད། མོས་པར་བྱེད་པའི་སེམས་ཅན་<line/>
དེ་དག་ནི། ངའི་ཡིན་པར་འགྱུར་རོ། །གང་དག་ཆོས་ཀྱི་རྣམ་གྲངས་འདི་ཉན་པ་དང༌། མོས་པའི་སེམས་ཅན་དེ་དག་ནི། དེ་བཞིན་གཤེགས་པས་འདུལ་བར་བལྟའོ། །<line/>
གང་དག་ཆོས་ཀྱི་རྣམ་གྲངས་འདི་འཛིན་པ་དང༌། དེ་བཞིན་ཉིད་དུ་ནན་ཏན་བྱེད་པ་དེ་དག་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་<line/>
ཡིན་ནོ༑ ༑དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་བྱམས་པ་དང༌། གནས་བརྟན་འོད་སྲུང་ཆེན་པོ་དང༌། ཚེ་དང་ལྡན་པ་ཀུན་དགའ་བོ་ལ་བཀའ་སྩལ་<line/>
</page>
<page index="28" id="106B">པ༑ སྐྱེས་བུ་དམ་པ་དག །ཇི་ཙམ་དུ་ཆོས་ཀྱི་རྣམ་གྲངས་འདི་བླང་བ་དང༌། གཟུང་བ་དང༌། བཤད་པ་དང༌། ཀུན་ཆུབ་པར་བྱེད་པའི་ཕྱིར་ཁྱེད་ལ་གཏད་དོ། །ང་ནི། རིང་པོར་<line/>
མི་ཐོགས་པར་ཡོངས་སུ་མྱ་ངན་ལས་འདའ་བར་འགྱུར་གྱི། དེའི་ཕྱིར་ཁྱེད་ཀྱིས་སེམས་ཅན་ཐམས་ཅད་ལ་སངས་རྒྱས་ཀྱི་བྱ་བའི་ཆོས་ཀྱི་རྣམ་གྲངས་འདིས་གནས་པར་གྱིས་<line/>
ཤིག །བྱམས་པས་གསོལ་པ། བཅོམ་ལྡན་འདས། བདག་གིས་ཆོས་ཀྱི་རྣམ་གྲངས་འདི་གཟུང་ལགས་ན། བཅོམ་ལྡན་འདས། ཆོས་ཀྱི་རྣམ་གྲངས་འདིའི་མིང་ཅི་<line/>
ལགས༑ འདི་ཇི་ལྟར་གཟུང་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། བྱམས་པ། དེའི་ཕྱིར་ཁྱོད་ཀྱིས་ཆོས་ཀྱི་རྣམ་གྲངས་འདི་བཞི་པ་སྒྲུབ་པ་དང༌། བྱང་ཆུབ་<line/>
སེམས་དཔའི་ལམ་དང༌། བྱང་ཆུབ་སེམས་དཔའ་ཡོངས་སུ་སྨིན་པར་བྱེད་པ་ཞེས་བྱ་བར་ཟུངས་ཤིག །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་བྱང་ཆུབ་<line/>
སེམས་དཔའ་བྱམས་པ་དང༌། ཚེ་དང་ལྡན་པ་འོད་སྲུང་ཆེན་པོ་དང༌། ཚེ་དང་ལྡན་པ་ཀུན་དགའ་བོ་དང༌། ལྷ་དང༌། མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་<line/>
རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་བཞི་པ་སྒྲུབ་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།<line/>
<line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
