<?xml-stylesheet href="../tibxml.css" type="text/css" version="1.0" encoding="UTF-8"?>
<text>
<info>
<location organization="acip" collection="k_lha_sa" volume="66" index="4"/>
<offset page="97" line="9" col="13"/>
<range start="1" end="30"/>
<title>འཕགས་པ་དོན་དམ་པའི་ཆོས་ཀྱི་རྣམ་པར་རྒྱལ་བ་ཞེས་བྱ་བ་ཐེག་པ་ཆེན་པོའི་མདོ། </title>
<section>མདོ་སྡེ། </section>
<volume>ཝ</volume>
<status asof="31Jan2012">not checked</status>
</info>
<pageset>
<page index="1" id="50A">རྒྱ་གར་སྐད་དུ། ཨཱཪྻ་བ་ར་མཱརྠ་དྷརྨ་བི་ཛ་ཡ་ནཱ་མ་མ་ཧཱ་ཡཱ་ན་སཱུ་ཏྲ། བོད་<line/>
སྐད་དུ༑ འཕགས་པ་དོན་དམ་པའི་ཆོས་ཀྱིས་རྣམ་པར་རྒྱལ་བ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་<line/>
བདག་གིས་ཐོས་པ་དུས་གཅིག་ན། བཅོམ་ལྡན་འདས་མངོན་པར་རྫོགས་པར་སངས་རྒྱས་ནས་རིང་པོ་མ་ལོན་པར་ག་ཡའི་རི་ལ་དགེ་སློང་མངོན་པར་ཞུགས་པ་མངོན་པར་ཞུགས་པ་<line/>
རྣམས་དང༌། བྱང་ཆུབ་སེམས་དཔའ་བྱེ་བ་ཕྲག་དགུ་བཅུ་རྩ་དགུ་དང་ཐབས་ཅིག་ཏུ་བཞུགས་ཏེ། ལྷ་བྱེ་བ་ཕྲག་ཉི་ཤུ་རྩ་བརྒྱད་དང༌། དགེ་སློང་དང༌། དགེ་སློང་མ་དང༌། དགེ་བསྙེན་<line/>
དང༌། དགེ་བསྙེན་མ་བརྒྱད་ཁྲི་དྲུག་སྟོང་དང༌། གྱད་དྲུག་ཁྲི་དང༌། གཅེར་བུ་པ་བྱེ་བ་ཕྲག་བཅུ་གཉིས་དང༌། དྲང་སྲོང་ཆེན་པོ་མངོན་པར་ཤེས་པ་ལྔ་དང་ལྡན་པ། གདུང་བ་ལྔས་ཡན་<line/>
</page>
<page index="2" id="50B">ལག་ཆོག་པ་ལྔ་བརྒྱ་ཡན་ལག་དཀར་བ། ཤ་མེད་ཅིང་རུས་མགོ་ལྤགས་ཀྱིས་ཡོག་པ། ལྟོ་ཞར་ཞིང་སྐྲའི་ཁུར་ཁྱེར་བ། ལུས་རྒུ་བ། གཡང་གཞི་དང་ཤིང་ཤུན་གྱོན་པ། ལག་ན་རིལ་པ་ཐོགས་<line/>
པ་བརྒྱད་ཁྲི་བཞི་སྟོང་དང་ཡང་ཐབས་གཅིག་གོ །རྒལ་བར་འདུན་པ་རྣམས་དང་ཡང་ཐབས་ཅིག་གོ །དེ་ནས་བཅོམ་ལྡན་འདས་རི་ནག་པོ་རྣམས་ཀྱི་ནང་ན་རིའི་རྒྱལ་པོ་རི་རབ་ལྟར་དྲང་སྲོང་རྣམས་<line/>
ཀྱི་ནང་ན་ལྷམ་མེ། ལྷན་ནེ། ལྷང་ངེ་སྟེ། ལུག་རྣམས་ཀྱི་ནང་ན་གླང་པོ་ཆེའི་རྒྱལ་པོ་མཆེ་བ་དྲུག་པ་འདྲ་ལ། སྲིན་བུ་མེ་ཁྱེར་གྱི་དྲུང་ན་ཉི་ཟླ་དང་མཚུངས་ཤིང༌། རྩྭ་ཀ་ཤིའི་མེ་ཏོག་གི་<line/>
ནང་ན་མནྡཱ་ར་བའི་ཡལ་ག་དང་འདྲ་ལ། ནམ་མཁའ་ལྡིང་གི་རྒྱལ་པོ་བྱ་རོག་གིས་བསྐོར་བ་དང་འདྲ་བར་བཅོམ་ལྡན་འདས་དྲང་སྲོང་རྣམས་ཀྱི་ནང་ན་ཉིས་འགྱུར་དུ་མཛེས་སོ། །དེ་ནས་བཅོམ་ལྡན་<line/>
འདས་རིན་པོ་ཆེའི་གཏོང་བ་[?] ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། རྫུ་འཕྲུལ་གྱི་ཆོ་འཕྲུལ་དཔག་ཏུ་མེད་པར་མཛད་ཅིང་གློ་གཡས་གཡོན་གཉིས་ནས་འོད་ཟེར་ཕྱུང་སྟེ། དེ་བཞིན་<line/>
གཤེགས་པ་བྱེ་བ་དཔག་ཏུ་མེད་པ་ཕྱུང༌། བྱང་ཆུབ་སེམས་དཔའ་བྱེ་བ་དཔག་ཏུ་མེད་པ་དང༌། བརྒྱ་བྱིན་དང༌། ཚངས་པ་དང༌། འཇིག་རྟེན་སྐྱོང་བ་དཔག་ཏུ་མེད་པ་ཕྱུང༌། དགྲ་བཅོམ་པ་བརྒྱ་<line/>
སྟོང་དཔག་ཏུ་མེད་པ་ཕྱུང༌། དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་བརྒྱ་སྟོང་དཔག་ཏུ་མེད་པ་ཕྱུང༌། འཁོར་ལོས་བསྒྱུར་བ་དང༌། སྟོབས་ཀྱི་འཁོར་ལོས་བསྒྱུར་བ་<line/>
</page>
<page index="3" id="51A">༄༅། །དང༌། ཁམས་ཀྱི་རྒྱལ་པོ་དང༌། རིག་སྔགས་འཆང་དཔག་ཏུ་མེད་པ་ཕྱུང༌། རྒྱ་དང༌། རི་བྲགས་པ་དང༌། འགྲོ་ལྡིང་བ་དང༌། ལྷོ་ཕྱོགས་པ་དང༌། ནགས་<line/>
ཁྲོད་པ་དཔག་ཏུ་མེད་པ་ཕྱུང༌། རྒྱལ་རིགས་ཤིང་སཱ་ལ་ཆེན་པོ་ལྟ་བུ་དང༌། བྲམ་ཟེ་དང་ཁྱིམ་བདག་ཤིང་སཱ་ལ་ཆེན་པོ་ལྟ་བུ་དང༌། མི་གཟུགས་དང༌། ཆ་བྱད་དང༌། མདོག་དང༌། སྨྲ་བའི་སྐད་<line/>
སྣ་ཚོགས་པ་ཇི་སྙེད་པ་དང༌། ལྷའི་རིས་ཇི་སྙེད་པ་དེ་དག་ཐམས་ཅད་དེ་བཞིན་གཤེགས་པའི་སྐུ་ལས་ཕྱུང་ངོ༌། །དེ་ནས་འཁོར་ཆེན་པོ་དེ་ཐེ་ཚོམ་དུ་གྱུར་ནས་ཕན་ཚུན་གདོང་དུ་ལྟའོ། །<line/>
བྱང་ཆུབ་སེམས་དཔའ་རྣམས་རབ་ཏུ་དགའ་སྟེ། རིན་པོ་ཆེའི་ཆར་འབེབས་པ་ནས་རྒྱན་ཐམས་ཅད་ཀྱི་བར་གྱི་ཆར་འབེབས་སོ། །དེ་ནས་བཅོམ་ལྡན་འདས་རིན་པོ་ཆེ་གཏོང་བའི་ཏིང་ངེ་<line/>
འཛིན་ལས་བཞེངས་ཏེ། སེངྒེ་བསྒྱིངས་པས་ཕྱོགས་བཅུར་རྣམ་པར་གཟིགས་སོ། །བཅོམ་ལྡན་འདས་ཀྱིས་ཕྱོགས་བཅུར་གཟིགས་མ་ཐག་ཏུ་དེ་ནས་ཕྱོགས་བཅུའི་སངས་རྒྱས་ཀྱི་ཞིང་<line/>
དག་ནས་སངས་རྒྱས་བཅོམ་ལྡན་འདས་ཇི་སྙེད་སངས་རྒྱས་ཀྱི་སྤྱན་ལ་སྣང་བ་དེ་དག་ཐམས་ཅད་ལག་མཐིལ་དུ་བཞག་པ་བཞིན་དུ་མི་མཇེད་ཀྱི་འཇིག་རྟེན་གྱི་ཁམས་སུ་ཀུན་ཏུ་སྣང་ངོ༌། །དེ་<line/>
བཞིན་གཤེགས་པ་ཐམས་ཅད་ཀྱིས་ཀྱང་བཅོམ་ལྡན་འདས་ཤཱཀྱ་ཐུབ་པས་ཇི་ལྟར་ཕྱུང་བ་དེ་འདྲ་བའི་རྫུ་འཕྲུལ་གྱི་ཆོ་འཕྲུལ་ཕྱུང་སྟེ། དེ་བཞིན་གཤེགས་པ་རྣམས་ཀྱི་སྤྲུལ་པ་ཕྱུང་བ་ཇི་<line/>
</page>
<page index="4" id="51B">སྙེད་པ་དེ་དག་ཐམས་ཅད་ཀྱང་བཅོམ་ལྡན་འདས་ག་ལ་བ་དེ་ལོགས་སུ་དོང་སྟེ་ཕྱིན་ནས་བཅོམ་ལྡན་འདས་ཀྱི་འཁོར་གྱི་ནང་དུ་འདུས་པར་གྱུར་ཏོ། །བྱང་ཆུབ་སེམས་དཔའ་དཔག་ཏུ་མེད་པ་དག་<line/>
ཀྱང་དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་གངྒཱའི་བྱེ་མ་སྙེད་དག་དང་ལྷན་ཅིག་ཏུ་དེ་བཞིན་གཤེགས་པ་ལ་མཆོད་པ་ཆེན་པོ་དཔེ་མེད་པ་ཐོགས་ཏེ་འདིར་ལྷགས་སོ། །དེ་བཞིན་<line/>
དུ་ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་དུ་མ་དེ་དག་ཀྱང་བཅོམ་<line/>
ལྡན་འདས་ཀྱི་རྫུ་འཕྲུལ་གྱི་ཆོ་འཕྲུལ་དེ་མཐོང་ནས་བཅོམ་ལྡན་འདས་ག་ལ་བ་དེར་དོང་ངོ༌། །དེ་ནས་གང་དག་ཕྱོགས་བཅུ་ནས་ལྷགས་པའི་བྱང་ཆུབ་སེམས་དཔའ་དེ་དག་གིས་མཆོད་<line/>
པ་བླ་ན་མེད་པས་བཅོམ་ལྡན་འདས་ལ་བསྙེན་བཀུར་བྱས་ཏེ་ཕ་རོལ་ཏུ་ཕྱིན་པ་དྲུག་གིས་ཡོངས་སུ་བསྒྲུབས་པའི་སྟན་དག་ལ་འཁོད་དོ། །མི་དང༌། མི་མ་ཡིན་པའི་བར་དུའང་ཅི་རིགས་<line/>
པའི་སྟན་དག་ལ་འཁོད་དོ། །གང་དག་བཅོམ་ལྡན་འདས་ཀྱིས་སྤྲུལ་བ་ཕྱུང་བ་དེ་དག་ཀྱང་མནར་མེད་པ་ཡན་ཆད་འོག་མིན་གྱི་གནས་མན་ཆད་དུ་མངོན་པར་བྱུང་སྟེ་སླར་ཡང་ལོག་གོ །ཕྱོགས་<line/>
བཅུའི་སངས་རྒྱས་རྣམས་ཀྱིས་སྤྲུལ་བ་ཕྱུང་བ་ཇི་སྙེད་པ་དེ་དག་ཐམས་ཅད་ནི། བཅོམ་ལྡན་འདས་ཤཱཀྱ་ཐུབ་པའི་སྤུའི་ཁུང་བུ་ཐམས་ཅད་དུ་ནུབ་བོ། །གང་དག་བཅོམ་ལྡན་འདས་ཀྱི་སྤྲུལ་བ་ཕྱུང་<line/>
</page>
<page index="5" id="52A">༄༅། །བ་དེ་དག་ན། སངས་རྒྱས་ཐམས་ཅད་ཀྱི་སྐུ་རྣམས་སུ་ནུབ་བོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་པའི་ཕུང་པོ་ཞེས་བྱ་བ་སྟན་ལས་<line/>
ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་<line/>
ལ་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །ཀྱེ་མ་མི་རྣམས་ཀྱི་ནི་འདྲེན་པ་ཡིས། །སྔོན་ཆད་མ་བྱུང་མཛད་པ་སྣ་ཚོགས་འདི། །སྐྱེ་རྒུ་ཀུན་ལ་མྱུར་དུ་ཀུན་བསྟན་པ། །དེ་ཡིས་<line/>
བདུད་སྡེ་ཐམས་ཅད་མོག་མོག་བགྱིས། །ཕན་ཚུན་དག་ཏུ་ཚིག་ཏུ་སྨྲ་བགྱིད་པ། །ཀྱེ་མའོ་ཤིན་ཏུ་ངོ་མཚར་ཆེ་ཞེས་མཆི། །བདག་ཅག་ཅི་ཞིག་ཕྱིར་ནི་འདིར་ལྷགས་ཀྱེ། །བདག་ཅག་<line/>
བཅོམ་མོ་བདག་ཅག་བཅོམ་ཞེས་མཆི། །དཀའ་ཐུབ་ཅན་བདག་དཀའ་ཐུབ་ཅན་མི་འགྱུར། །ཉམ་ཆུང་ལུས་ལ་པགས་པ་ཙམ་ཞིག་ལས། །བདག་འཁོགས་བདག་བསྐམས་བདེ་<line/>
བ་རྣམས་ལས་ཉམས། །བདག་ཅག་རྫུ་འཕྲུལ་ཐོབ་པར་གྱུར་མ་ཡིན། །ཡི་གེ་མ་མཆིས་རྫུ་འཕྲུལ་གསུམ་རྣམས་ཀྱིས། །བསྟན་པའི་དགྲ་རྣམས་མོག་མོག་གྱུར་པར་མཛད། །བསྟན་<line/>
པའི་འདྲེན་པ་ཁྱོད་ཀྱིས་དེ་རིང་ནི། །སངས་རྒྱས་སྲས་ལ་དུས་སྟོན་ཆེན་པོ་མཛད། །འཁོར་འདི་ཐམས་ཅད་ཐེ་ཚོམ་འཚལ་བར་འགྱུར། །དགའ་བ་སྐྱེས་ཤིང་སེམས་ཀྱང་རབ་དགའ་སྟེ། །<line/>
</page>
<page index="6" id="52B">གང་ཞིག་གནས་ནས་ལྷ་ཚོགས་བདག་ཅག་ཀྱང༌། །འཇིག་རྟེན་མགོན་པ་སངས་རྒྱས་གྱུར་ཅིག་མཆི། །འཇམ་དབྱངས་སངས་རྒྱས་མང་པོ་བསྙེན་བཀུར་བགྱིས། །སངས་རྒྱས་སྲས་པོ་མཐའ་<line/>
ཡས་རྣམས་ཀྱིས་བསྐོར། །འཇམ་པའི་དབྱངས་ནི་འཁོར་གྱི་ནང་ན་མཆིས། །ཆོ་འཕྲུལ་རྣམ་པར་ཕྱེ་སྟེ་བསྟན་དུ་གསོལ། །འདི་དག་ཆོས་ནི་གང་གི་ལྟས་ཤིག་ལས། །ཐུབ་པ་ཆོས་ནི་གང་ཞིག་<line/>
གསུང་བར་བཞེད། །འཁོར་འདི་ཐམས་ཅད་འབོད་ཅིང་མཆིས་ལགས་ན། །སེམས་ཅན་ཐུགས་བརྩེའི་སླད་དུ་བདག་ལ་གསུངས། །དེ་ནས་སངས་རྒྱས་ཀྱི་བྱིན་གྱི་རླབས་ཀྱིས་འཁོར་དེའི་ནང་<line/>
ནས་དྲང་སྲོང་ཆེན་པོ་མེ་སྒྲོན་ཞེས་བྱ་བ་ཞིག་གིས་བྱང་ཆུབ་སེམས་དཔའ་རྒྱལ་བའི་ཕུང་པོ་ལ་འདི་སྐད་ཅེས་སྨྲས་སོ། །ཀྱེ་གཞོན་ནུ་རེ་ཞིག་ཁ་རོག་ཅིག །ཁོ་བོས་དྲི་བ་དྲི་བར་བྱའོ། །གལ་ཏེ་ཁོ་<line/>
བོའི་དྲི་བ་ཁོང་དུ་ཆུད་པར་བྱེད་ན་ནི། དེ་ཐམས་ཅད་མཁྱེན་པ་ཞེས་བྱ་བའི་མིང་དང་ཡང་མཐུན་ནོ། །འོན་ཏེ་སྲེད་མེད་ཀྱི་བུ་དང༌། དབང་ཕྱུག་ཆེན་པོས་ཕྱུང་བའི་འགྲོ་ལྡིང་བ་རྣམས་ཀྱིས་སྤྲུལ་<line/>
བ་བྱེད་དུ་བཅུག་ན་འདིར་ངོ་མཚར་ཡང་མི་ཆེ་སྟེ། སྐྱེས་བུ་ངན་པ་དང༌། སྒྱུ་མ་མཁན་རྣམས་ཀྱིས་འདི་འགྲུབ་བོ། །དེ་ནས་བཅོམ་ལྡན་འདས་ཀྱིས་འཛུམ་པའི་ཞལ་གྱིས་དྲང་སྲོང་གི་ཚོགས་ལ་<line/>
ཀུན་ཏུ་གཟིགས་ནས་དྲང་སྲོང་ཆེན་པོ་མེ་སྒྲོན་ལ་འདི་སྐད་ཅེས་བཀའ་སྩལ་ཏོ། །ཚེ་དང་ལྡན་པ་དྲང་སྲོང་ཆེན་པོ། ཅི་ནུས་ཀྱིས་དྲི་བ་དྲིས་ཤིག་དང་རྣམ་པར་སྦྱང་བར་བྱའོ། །དེ་ནས་བཅོམ་ལྡན་<line/>
</page>
<page index="7" id="53A">༄༅། །འདས་ལ་དྲང་སྲོང་ཆེན་པོ་མེ་སྒྲོན་གྱིས་འདི་སྐད་གསོལ་ཏོ། །ཀྱེ་གཽ་ཏ་མ། སེམས་ཅན་གྱི་སྐྱེ་བ་གང་ནས་བྱུང༌། ཅིའི་སླད་དུ་བསྐལ་པས་སྲེག་པར་འགྱུར།<line/>
སེམས་ཅན་རྣམས་གནས་གང་དུ་འདུ་བར་འགྱུར། ནང་ན་སེམས་ཅན་ཕྲ་བ་ཁྲུ་གང་ཙམ་མམ། མཐོ་གང་ཙམ་མམ། མཛུབ་མོ་ཙམ་མམ། མཐེ་བོ་ཙམ་མམ། ནས་དང༌། གྲོ་དང༌། མོན་<line/>
སྲན་སྡེའུ་དང༌། མོན་སྲན་གྲེའུ་དང༌། ཏིལ་དང༌། ཡུངས་འབྲུ་ཙམ་མམ། སེམས་ཅན་ཇི་ཙམ་ཞིག་ནང་ན་མཆིས་བཀའ་སྩོལ་ཅིག །དེ་ནས་བཅོམ་ལྡན་འདས་ཀྱིས་དྲང་སྲོང་ཆེན་<line/>
པོ་མེ་སྒྲོན་ལ་དྲང་སྲོང་ཆེན་པོ། ལེགས་སོ། །ལེགས་སོ། །ཞེས་བྱ་བ་བྱིན་ནོ། །དྲང་སྲོང་ཆེན་པོ། ཚེ་བསྐལ་པ་དྲུག་ཅུ་པའི་དྲི་བ་འདྲི་བ་འདི་ནི། མཐུན་པའོ། །དེ་ནས་དྲང་སྲོང་ཆེན་པོ་རྣམས་<line/>
ངོ་མཚར་དུ་གྱུར་ཏེ། དྲང་སྲོང་ཆེན་པོ་མེ་སྒྲོན་གྱི་ཚེའི་ཚད་ནི། མ་བརྗོད་པར་བདག་ཅག་ལྷན་ཅིག་གནས་པ་རྣམས་ཀྱིས་ཀྱང་མ་ཤེས་ན། འདིས་ཇི་ལྟར་ཤེས་སྙམ་མོ། །བཅོམ་ལྡན་<line/>
འདས་ཀྱིས་བཀའ་སྩལ་པ། དྲང་སྲོང་ཆེན་པོ། དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང་བཤད་དོ། །དྲང་སྲོང་ཆེན་པོ་གང་ང་ལ་སེམས་ཅན་གྱི་སྐྱེ་བ་གང་ནས་<line/>
བྱུང་ཞེས་སྨྲས་པ་དེ་ནི། ཡི་གེས་བརྗོད་པ་མ་ཡིན་པའོ། །སེམས་ཅན་ཞེས་བྱ་བ་ནི། མ་རིག་པའི་རྐྱེན་ནས་སྐྱེ་བ་དང༌། རྒ་ཤིའི་བར་དུ་བྱུང་བའོ། །དྲང་སྲོང་ཆེན་པོ། ཡང་རྒྱུ་རྐྱེན་ལས་<line/>
</page>
<page index="8" id="53B">སེམས་ཅན་སྐྱེས་ཏེ། རྒྱུ་རྐྱེན་ནི། ཕ་མའོ། །དྲང་སྲོང་ཆེན་པོ། ཡང་ཕ་མ་འགྲོགས་པ་ནི། དེའི་རྒྱུའོ། །གང་གི་ཚེ་ཡོངས་སུ་རྟོག་པས་ཀུན་ནས་བསླང་བའི་ལས་ཀྱི་རླུང་རྣམས་ཀྱིས་བུད་<line/>
མེད་ཀྱི་གྲོང་དུ་འཇུག་པ་དེ་ནི། རྐྱེན་ནོ། །དྲང་སྲོང་ཆེན་པོ། ཡང་སྡུག་བསྔལ་འཕགས་པའི་བདེན་པ་དང༌། སྡུག་བསྔལ་ཀུན་འབྱུང་དང༌། སྡུག་བསྔལ་འགོག་པ་དང༌། སྡུག་བསྔལ་<line/>
འགོག་པར་འགྲོ་བའི་ལམ་འཕགས་པའི་བདེན་པ་ནི། སེམས་ཅན་ནོ། །ཉེ་བར་ལེན་པའི་ཕུང་པོ་ལྔ་དང༌། ཁམས་བཅོ་བརྒྱད་ནི། སེམས་ཅན་ནོ། །དྲང་སྲོང་ཆེན་པོ། སེམས་ཅན་<line/>
ཡང་གཞན་ལ། ལས་ཀྱང་གཞན་མ་ཡིན། ལས་ཀྱང་གཞན་ལ། སེམས་ཅན་ཡང་གཞན་མ་ཡིན་ནོ། །དྲང་སྲོང་ཆེན་པོ། སེམས་ཅན་ནི། འགྲིབ་པ་མ་ཡིན། འཕེལ་བ་མ་ཡིན་ནོ།།<line/>
དྲང་སྲོང་ཆེན་པོས་གསོལ་པ། ཀྱེ་གཽ་ཏ་མ། གལ་ཏེ་སེམས་ཅན་འགྲིབ་པ་མ་མཆིས་འཕེལ་བ་མ་མཆིས་ན། ཅིའི་སླད་དུ་སེམས་ཅན་ཁྱིའི་སྐྱེ་གནས་ནས་ཤི་འཕོས་ཏེ་དབང་སྒྱུར་དུ་འགྱུར།<line/>
བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། དེ་ནི། ཇི་སྐད་སྨྲས་པ་དེ་བཞིན་དུ་མ་ཡིན་ནོ། གལ་ཏེ་དབང་སྒྱུར་དབང་སྒྱུར་ཡིན་དུ་ཟིན་ན་ནི། དབང་མེད་པར་འཆི་བར་མི་<line/>
རིགས་སོ། །དྲང་སྲོང་ཆེན་པོ། གང་རང་གི་ལུས་ཀྱི་གཙོ་བོ་མ་ཡིན་པ་དེ་ཇི་ལྟར་དབང་སྒྱུར་དུ་འགྱུར། དྲང་སྲོང་ཆེན་པོ། འདི་ལྟ་སྟེ། དཔེར་ན། སྲིན་བུ་མེ་ཁྱེར་འདི་སྙམ་དུ་བདག་གིས་ཛམྦུའི་<line/>
</page>
<page index="9" id="54A">༄༅། །གླིང་སྣང་བར་བྱའོ་སྙམ་དུ་སེམས་པའི་རྐྱེན་གྱིས་སྲིན་བུ་མེ་ཁྱེར་གྱིས་ཛམྦུའི་གླིང་སྣང་བར་བྱེད་དམ། སེམས་མདུལ་བའི་དབང་སྒྱུར་ཡང་དག་པ་མ་<line/>
ཡིན་ནོ༑ ༑དྲང་སྲོང་ཆེན་པོ། ཡང་གལ་ཏེ་དབང་སྒྱུར་ཉོན་མོངས་པ་འབྲ་བར་གྱུར་ན་ནི། ཁྱི་ལ་ཉོན་མོངས་པ་ཤས་ཆེ་བར་འགྱུར་རོ། །གང་གི་ཚེ་དབང་སྒྱུར་དང་ཉོན་མོངས་པ་དག་<line/>
ཁྱི་ལ་ཡོད་ཅིང་དབང་སྒྱུར་ལའང་ཡོད་པ་དེའི་ཚེ་སེམས་ཅན་འགྲིབ་པའང་མི་དམིགས། འཕེལ་བའང་མི་དམིགས་སོ། །དྲང་སྲོང་ཆེན་པོས་གསོལ་པ། གཽ་ཏ་མས་ཉོན་མོངས་པ་འགྲིབ་<line/>
པར་མཛད་དམ། བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། ངས་ཕྱིན་ཅི་ལོག་དག་བཟློག་པའང་མེད། འགྲིབ་པར་བྱས་པའང་མེད་དོ། །དྲང་སྲོང་ཆེན་པོས་གསོལ་པ།<line/>
གལ་ཏེ་དེ་ལྟར་ན། ཁྱོད་ཀྱང་དབང་སྒྱུར་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། དེ་དེ་བཞིན་ཏེ། མ་བྱུང་བའི་ཕྱིར་ང་ཡང་དབང་སྒྱུར་མ་ཡིན་<line/>
ནོ༑ ༑དྲང་སྲོང་ཆེན་པོས་གསོལ་པ། གཽ་ཏ་མ། བཀའ་མཆིད་རེ་ཞིག་ཞོག །གཽ་ཏ་མའི་སྲས་ཀྱིས་ཕ་མ་འགྲོགས་པ་ལས་སེམས་ཅན་སྐྱེའོ། །ཞེས་གསུངས་ན། སེམས་ཅན་མང་<line/>
དུ་འགྲོགས་པ་ལ་སེམས་ཅན་སྐྱེ་བ་ཉུང་བར་གྱུར་པ་འདི་ཅི་ལྟ་བུ། བཅོམ་ལྡན་འདས་ཀྱིས་བཀའ་སྩལ་པ། ཁྱོད་ལ་དཔེ་བསྟན་པར་བྱའོ། །དྲང་སྲོང་ཆེན་པོ། འདི་ལྟ་སྟེ། དཔེར་ན།<line/>
</page>
<page index="10" id="54B">ས་བོན་གཅིག་ལས་ཤིང་སྐྱེ་བར་འགྱུར་ཏེ། འབྲས་བུ་གཅིག་ལས་ཀྱང་འབྲས་བུ་མཐའ་ཡས་པར་འགྱུར་རོ། །དེ་ལ་རེས་འགའ་ནི། གཅིག་ས་བོན་གྱི་འོས་སུ་འགྱུར་གྱི། ལྷག་མ་ས་བོན་<line/>
གྱི་འོས་སུ་མི་འགྱུར་བ་དེ་ཅི་ལྟ་བུ། དྲང་སྲོང་ཆེན་པོས་གསོལ་པ། ཀྱེ་གཽ་ཏ་མ། རླུང་དང་ཉི་མས་ཤིང་ཏོག་རྣམས་མ་རུང་བར་བགྱིས་སོ། །བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་<line/>
ཆེན་པོ༑ དེ་དེ་བཞིན་ཏེ། ལས་ཀྱི་རླུང་གིས་ཀྱང་སེམས་ཅན་གྱི་འབྲས་བུ་རྣམས་མ་རུང་བར་བྱས་སོ། །དྲང་སྲོང་ཆེན་པོ། ཁ་ཅིག་ནི། མངལ་ན་གནས་པ་ཉིད་ཀྱི་ཚེ་སྲིན་བུ་རྣམས་ཀྱིས་<line/>
ཟོས་སོ༑ ༑ཁ་ཅིག་ནི། ལས་ཀྱི་རླུང་རྣམས་ཀྱིས་ཕྱེ་མར་བྱས་སོ། །དྲང་སྲོང་ཆེན་པོ། ཤིང་གི་ཉེས་པ་ནི། ཉུང་ངོ༌། །སེམས་ཅན་གྱི་ཉེས་པ་ནི། མང་ངོ༌། །དྲང་སྲོང་ཆེན་པོ། ཡང་<line/>
སེམས་ཅན་གྱི་ཁམས་ནི། ཡོངས་སུ་རྟོག་པས་ཀུན་ནས་བསླང་བ་སྟེ། དྲང་སྲོང་ཆེན་པོ། སེམས་ཅན་རྣམས་ཀྱི་སེམས་དང་སེམས་ལས་བྱུང་བ་འཇུག་པ་ཇི་སྙེད་པ་དེ་སྙེད་དུ་སྲིད་པ་<line/>
ལ་དམིགས་ཏེ། དྲང་སྲོང་ཆེན་པོ། དེའི་ཕྱིར་སེམས་ཅན་གྱི་ཁམས་ནི། ཡོངས་སུ་རྟོག་པས་ཀུན་ནས་བསླང་བའོ། །ཞེས་སྨྲའོ། །དྲང་སྲོང་ཆེན་པོས་གསོལ་པ། ཀྱེ་གཽ་ཏ་མ། དེ་དེ་<line/>
བཞིན་ཏེ། ཞུ་བ་བརྗོད་པ་འདི་ནི། རྣམ་པར་དག་གོ །ཅིའི་སླད་དུ་བསྐལ་པས་སྲེག་པར་འགྱུར་པ་བཀའ་སྩོལ་ཅིག །བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། ཆོས་<line/>
</page>
<page index="11" id="55A">༄༅། །ཀྱི་དབྱིངས་འདུས་མ་བྱས་པའི་ཕྱིར་བསྐལ་པས་སྲེག་པར་འགྱུར་རོ། །དྲང་སྲོང་ཆེན་པོ། གལ་ཏེ་བསྐལ་པས་སྲེག་པར་མི་འགྱུར་ན། ཆོས་ཀྱི་དབྱིངས་<line/>
གཉིས་སུ་འགྱུར་ཏེ། ལ་ལ་མི་རྟག་ལ། ལ་ལ་རྟག་པར་འགྱུར་རོ། །དེའི་ཚེ་དེ་བཞིན་གཤེགས་པ་བདེན་པ་སྨྲ་བར་མི་འགྱུར་རོ། །དྲང་སྲོང་ཆེན་པོ། གང་གི་ཕྱིར་འདི་ཐམས་ཅད་རྟག་<line/>
པ་མ་ཡིན། བརྟན་པ་མ་ཡིན། དབུགས་ཕྱིན་པ་མ་ཡིན་པ་དེའི་ཚེ་དེ་བཞིན་གཤེགས་པ་ཐམས་ཅད་མཁྱེན་པ་ཞེས་བྱ་བ་དེའི་མིང་ཐོབ་བོ། །དྲང་སྲོང་ཆེན་པོས་བྲམ་ཟེའི་ཁྱེའུ་ལ་སྨྲས་<line/>
པ༑ འདི་ཐམས་ཅད་མཁྱེན་པར་མཚན་གསོལ་པ་ནི། མཐུན་ནོ། །བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། །གལ་ཏེ་བསྐལ་པས་བསྲེགས་པར་མ་གྱུར་ན། འདི་<line/>
ནི༑ དུས་བཟང་པོའོ། །འདི་ནི། ངན་པའོ། །ཞེས་བྱ་བར་དུས་ཐ་དད་པ་མེད་པར་འགྱུར་རོ། །དྲང་སྲོང་ཆེན་པོ། གལ་ཏེ་ཡང་བསྐལ་པས་བསྲེགས་པར་མ་གྱུར་ན་ལེགས་པར་བྱས་པ་<line/>
དང༌། ཉེས་པར་བྱས་པའི་ལས་རྣམས་ཀྱི་རྣམ་པར་སྨིན་པ་ཐ་དད་པ་མེད་པར་འགྱུར་རོ། །དྲང་སྲོང་ཆེན་པོ། ཡང་འདི་ལྟ་སྟེ། བསྐལ་པས་སྲེག་པ་འདི་ནི། དེ་བཞིན་གཤེགས་པ་རྣམས་<line/>
ཀྱི་ཐབས་མཁས་པ་སྟེ། དྲང་སྲོང་ཆེན་པོ། སེམས་ཅན་ཇི་སྙེད་བསྐལ་པས་སྲེག་པར་འགྱུར་བ་ཐོས་ནས་དང་བར་འགྱུར་བའི་སེམས་ཅན་དེ་སྙེད་དེ་བཞིན་གཤེགས་པས་བསྡུ་བའི་དངོས་<line/>
</page>
<page index="12" id="55B">བོས་སྡུད་པར་འགྱུར་རོ། །དྲང་སྲོང་ཆེན་པོ། འདི་ལྟ་སྟེ། དཔེར་ན། ཁ་ཆུ་ལྡག་པའི་སྤྲུལ་ནི། མིག་གིས་ཀྱང་རྡུབ། རྣ་བ་དང༌། སྣ་དང༌། ཁའི་སྒོ་ནས་ཀྱང་རྡུབ་བོ། །དྲང་སྲོང་ཆེན་པོ། དེ་<line/>
བཞིན་གཤེགས་པ་ལའང་དེ་ལྟར་བལྟ་སྟེ། སྦྱིན་པས་ཀྱང་སྡུད། སྙན་པར་སྨྲ་བས་ཀྱང་སྡུད། དོན་སྤྱོད་པས་ཀྱང་སྡུད། དོན་མཐུན་པས་ཀྱང་སྡུད་དོ། །དྲང་སྲོང་ཆེན་པོ། འདི་ལྟ་སྟེ།<line/>
དཔེར་ན། གསེར་ལ་གནོད་པར་བྱ་བའི་ཕྱིར་མེར་འཇུག་པ་མ་ཡིན་གྱི། གསེར་དུལ་མ་མ་ཡིན་པ་འདི་ཇི་ལྟར་ན་དུལ་མར་འགྱུར་སྙམ་ནས་དེའི་ཕྱིར་མེར་འཇུག་སྟེ། ཤིན་ཏུ་བསྲེགས་<line/>
པའི་ཕྱིར་རིན་པོ་ཆེའི་འོས་སུ་འགྱུར་རོ། །རིན་པོ་ཆེས་སྤྲས་པ་དེའི་རིན་ཐང་མེད་པར་འགྱུར་ཏེ། དྲང་སྲོང་ཆེན་པོ། དེའི་ཕྱིར་གསེར་བརྡུང་བ་དང་བསྲེག་པས་རྣམ་པར་སྦྱོང་ངོ༌། །དྲང་སྲོང་<line/>
ཆེན་པོ༑ དེ་བཞིན་དུ་སངས་རྒྱས་བཅོམ་ལྡན་འདས་རྣམས་ཀྱང་རྒྱུ་མེད་པར་སྲེག་པའི་བསྐལ་པ་མི་འབྱིན་ཏེ། འདིར་སེམས་ཅན་གང་ལའང་གནོད་པར་མི་འགྱུར་རོ། །དེ་ནས་བཅོམ་ལྡན་<line/>
འདས་ལ་དྲང་སྲོང་ཆེན་པོ་མེ་སྒྲོན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས། བསྐལ་པས་སྲེག་པའི་མེ་ཕྱུང་ཡང་སེམས་ཅན་གང་ལའང་གནོད་པར་མི་འགྱུར་བ་ནི། ངོ་མཚར་ཏོ།།<line/>
བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། དེ་བཞིན་གཤེགས་པ་རྣམས་ནི། སེམས་ཅན་གང་ལའང་གནོད་པར་མི་མཛད་དོ། །དྲང་སྲོང་ཆེན་པོ། འདི་ལྟ་སྟེ། དཔེར་ན།<line/>
</page>
<page index="13" id="56A">༄༅། །ཕྱོགས་བཅུ་རྣམས་སུ་ཆར་ཕྲ་མོའི་རྒྱུན་འབབ་པ་དེ་བས་ནི། དྲང་སྲོང་ཆེན་པོ། དེ་བཞིན་གཤེགས་པ་རྣམས་དང༌། ས་བཅུ་ལ་གནས་པའི་བྱང་ཆུབ་སེམས་<line/>
དཔའ་རྣམས་ཉེ་བར་གནས་ཏེ་རང་གི་ལག་གིས་སེམས་ཅན་ཐར་པར་བྱེད་པ་ནི། ཆེས་མང་ངོ༌། །དྲང་སྲོང་ཆེན་པོ། དེའི་ཆེ་སེམས་ཅན་དེ་དག་གིས་དེ་བཞིན་གཤེགས་པ་དང༌། བྱང་<line/>
ཆུབ་སེམས་དཔའ་དེ་དག་གི་གཟུགས་ཀྱང་མཐོང༌། ཁ་དོག་མཛེས་པའང་མཐོང༌། བསྐལ་པས་སྲེག་པའི་འཇིགས་པ་ལས་བདག་ཉིད་སྒྲོལ་བའང་མཐོང་ནས་དགའ་བ་དང་མཆོག་ཏུ་<line/>
དགའ་བ་སྐྱེས་ཏེ་འདི་སྐད་ཅེས་བདག་ཅག་ཀྱང་འདི་ལྟར་སྒྲོལ་བ་པོར་གྱུར་ཅིག །བདག་ཅག་ཀྱང་འདི་ལྟར་གཟུགས་མཛེས་པར་གྱུར་ཅིག །བདག་ཅག་ཀྱང་འདི་ལྟར་ཁ་དོག་མཛེས་པར་<line/>
གྱུར་ཅིག །ཅེས་འཛེར་ཏེ། ཁ་ཅིག་ནི། ཡིད་བྱུང་ནས་སེམས་རྣམ་པར་གྲོལ་ཏེ་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱེད། ཁ་ཅིག་ནི། ལན་གཅིག་ཕྱིར་འོང་བའི་འབྲས་བུ་དང༌།<line/>
ཕྱིར་མི་འོང་བའི་འབྲས་བུ་མངོན་སུམ་དུ་བྱེད། ཁ་ཅིག་ནི། དགྲ་བཅོམ་པ་ཉིད། ཁ་ཅིག་ནི། རང་བྱང་ཆུབ། ཁ་ཅིག་ནི། མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ། ཁ་ཅིག་ནི། ཕྱིར་<line/>
མི་ལྡོག་པའི་ས་གནོན། ཁ་ཅིག་ནི། རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་ནང་དུ་སྐྱེ། ཁ་ཅིག་ནི། སུམ་ཅུ་རྩ་གསུམ་དུ། ཁ་ཅིག་ནི། མཚེ་མར། ཁ་ཅིག་ནི། དགའ་ལྡན་དུ། ཁ་ཅིག་<line/>
</page>
<page index="14" id="56B">ནི༑ འཕྲུལ་དགར། ཁ་ཅིག་ནི། གཞན་འཕྲུལ་དབང་ཕྱེད་ཀྱི་ལྷ་རྣམས་ཀྱི་ནང་དུ་སྐྱེའོ། །དྲང་སྲོང་ཆེན་པོ། རྣམ་གྲངས་འདི་ལྟ་བུར་འོག་མིན་གྱི་བར་གྱི་ལྷ་རྣམས་ཀྱི་ནང་དུ་སྐྱེའོ། །དེ་<line/>
བཞིན་དུ་འཁོར་ལོས་བསྒྱུར་བ་རྣམས་དང༌། སྟོབས་ཀྱི་འཁོར་ལོས་བསྒྱུར་བ་རྣམས་དང༌། ཁམས་ཀྱི་རྒྱལ་པོ་རྣམས་སུ་འགྱུར་ཏེ། དྲང་སྲོང་ཆེན་པོ། རྒྱལ་རིགས་དང༌། བྲམ་ཟེ་དང་།<line/>
ཁྱིམ་བདག་རྣམས་ཀྱི་བར་དུའང་འགྱུར་རོ། །དྲང་སྲོང་ཆེན་པོ། རྣམ་གྲངས་འདི་ལྟ་བུས་དེ་བཞིན་གཤེགས་པའི་གཟུགས་ཀྱི་སྐུ་མཐོང་ཞིང་བདག་ཉིད་ཀྱང་འཇིགས་པ་ཆེན་པོ་ལས་གྲོལ་<line/>
བར་མཐོང་ནས་དེ་བཞིན་གཤེགས་པ་ལ་བྱས་པ་གཟོ་ཞིང་བྱས་པ་ཤེས་པར་འགྱུར་རོ། །དེ་བཞིན་གཤེགས་པ་ལ་ཆོས་ཉིད་ཐོས་ནས་བསླབ་པའི་གནས་རྣམས་ལ་བག་བྱེད་པར་འགྱུར་རོ། །<line/>
ཐབས་འདིས་ན་ངན་སོང་དུ་འགྲོ་བར་མི་འགྱུར་རོ། །དྲང་སྲོང་ཆེན་པོ། ཡང་ས་བཅུ་ལ་གནས་པའི་བྱང་ཆུབ་སེམས་དཔའ་རྣམས་ཀྱི་མིག་ལ་སའི་ཁམས་ཇི་སྙེད་སྣང་བར་འགྱུར་བ་དེ་བས་ནི།<line/>
སེམས་ཅན་གྱི་ཁམས་གང་འཁོར་བར་ཆགས་པའི་སྐྱོན་ཆགས་པར་ཤེས་ནས་ཕུང་པོ་མ་ལུས་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་བྱེད་པ་ཆེས་མང་སྟེ།<line/>
དྲང་སྲོང་ཆེན་པོ། དེའི་ཕྱིར་བསྐལ་བས་སྲེག་པར་འགྱུར་རོ། །དེ་ནས་དྲང་སྲོང་ཆེན་པོ་མེ་སྒྲོན་གྱིས་རང་གི་ཡིད་ཀྱིས་རྣམ་པར་དཔྱད་ནས་ཚིག་ཏུ་སྨྲས་པ། ཀྱེ་མའོ་གང་བདག་དྲང་སྲོང་ཆེན་པོ་ཞེས་<line/>
</page>
<page index="15" id="57A">༄༅། །འབོད་པ་ཤཱཀྱའི་སྲས་འདིའི་ཚེ་བ་ཉིད་ནི། རྒྱ་ཆེ་བའོ། །བདག་གིས་འདི་ལ་བག་མ་བས་ཀྱང་ཆོག་སྟེ། འདི་ནི། ཐམས་ཅད་མཁྱེན་པར་མངོན་གྱི་།<line/>
བདག་གིས་ཀྱང་འདི་ལ་ཡང་དག་པའི་མིང་གིས་འབོད་པར་བྱའོ། །ཞེས་སྨྲས་སོ། །དེ་ནས་བཅོམ་ལྡན་འདས་ལ་དྲང་སྲོང་ཆེན་པོ་མེ་སྒྲོན་གྱིས་འདི་སྐད་ཅེས་གསོལ་ཏོ། །ཡོན་ཏན་གྱི་འབྱུང་<line/>
གནས་སུ་གྱུར་ཅིང་མཁྱེན་པ་དཔག་ཏུ་མ་མཆིས་པས་ཐམས་ཅད་མཁྱེན་པ་ཞེས་མཚན་གསོལ་པ། སེམས་ཅན་གནས་གང་དུ་འདུ་བར་འགྱུར་བ་བདག་ལ་བཀའ་སྩོལ་ཅིག། བཅོམ་ལྡན་<line/>
འདས་ཀྱིས་བཀའ་སྩལ་པ། དྲང་སྲོང་ཆེན་པོ། གནས་མེད་པ་ལ་སེམས་ཅན་འདུ་བར་འགྱུར་རོ། །མཉམ་པ་ཉིད་ལ་སེམས་ཅན་འདུ་བར་འགྱུར་རོ། །དྲང་སྲོང་ཆེན་པོ། ཐེག་པ་གཅིག་<line/>
གིས་འབྱུང་བ་ལ་སེམས་ཅན་འདུ་བར་འགྱུར་རོ། །བྱང་ཆུབ་ཀྱི་སྙིང་པོ་ལ་སེམས་ཅན་འདུ་བར་འགྱུར་རོ། །དྲང་སྲོང་ཆེན་པོ། ཕུང་པོ་མ་ལུས་པའི་མྱ་ངན་ལས་འདས་པའི་དབྱིངས་སུ་<line/>
སེམས་ཅན་འདུ་བར་འགྱུར་རོ། །དྲང་སྲོང་ཆེན་པོ། འདི་ལྟ་སྟེ། དཔེར་ན། ཆུ་ཀླུང་ཐ་དད་པ་དང༌། ཀླུང་ཕྲན་དང༌། ཀླུང་ཆེན་པོ་དག་རྒྱ་མཚོ་ཆེན་པོར་བབས་ནས་རོ་གཅིག་ཏུ་འགྱུར་རོ། །དྲང་<line/>
སྲོང་ཆེན་པོ། །དེ་བཞིན་དུ་སེམས་ཅན་གྱི་ཁམས་ཇི་སྙེད་ཟག་པ་ཟད་པར་བྱེད་པ་དེ་དག་ཐམས་ཅད་རྣམ་པར་གྲོལ་བའི་ངང་དུ་གྱུར་པས་འདུ་བར་འགྱུར་རོ། །དྲང་སྲོང་ཆེན་པོ། འཁོར་<line/>
</page>
<page index="16" id="57B">བར་འདུ་བས་སེམས་ཅན་འདུ་བར་འགྱུར་བ་ནི། འདུ་བ་མ་ཡིན་པའོ། །ཞེས་ང་སྨྲའོ། །དྲང་སྲོང་ཆེན་པོ། འདི་ལྟ་སྟེ། དཔེར་ན། རླུང་གིས་བདེས་ནས་ཕྱེ་མ་ལེབ་ཕྱི་ཕྱི་ཞྭ་ལ་འདུ་བར་འགྱུར་ཏེ།<line/>
རླུང་མེད་ན་སོ་སོར་འགྱེས་སོ། །དྲང་སྲོང་ཆེན་པོ། དེ་བཞིན་དུ་སེམས་ཅན་དམྱལ་བར་འགྲོ་བར་འགྱུར་བས་ཕན་ཚུན་ལས་ཀྱིས་འབྲེལ་བའི་སེམས་ཅན་གྱི་ཁམས་དེ་དག་ཀྱང་དེར་འདུ་བར་འགྱུར་རོ།།<line/>
དྲང་སྲོང་ཆེན་པོ། རྣམ་གྲངས་འདི་ལྟ་བུར་ཕན་ཚུན་ལས་ཀྱིས་འབྲེལ་བ་དག་ཡི་དྭགས་སུ་སྐྱེ་བར་འགྱུར། དུད་འགྲོར་སྐྱེ་བར་འགྱུར་ཏེ། དེར་དེ་དག་འདུ་བར་འགྱུར་རོ། །དྲང་སྲོང་ཆེན་པོ། ལྷ་<line/>
དང་མི་རྣམས་སུ་དེ་དག་འདུ་བར་འགྱུར་རོ། །དྲང་སྲོང་ཆེན་པོས་གསོལ་པ། ཐམས་ཅད་ཟིལ་གྱིས་གནོན་པ། ཐམས་ཅད་མཁྱེན་པ། མིར་སྐྱེས་པ་འདི་སེམས་ཅན་ཆེ་གེ་མོ་ཞེས་བགྱི་བ་ཞིག་<line/>
དང་འདུས་པར་གྱུར་ཏོ། །དུད་འགྲོར་སྐྱེས་པ་འདི་ཞེས་བགྱི་བ་ནས་ཡི་དྭགས་སུ་སྐྱེས་པ་འདི་འདུས་པར་གྱུར་ཏོ། །ཞེས་བགྱི་བའི་བར་དུ་ཇི་ལྟར་འཚལ་བར་བགྱི་བ་བཀའ་སྩོལ་ཅིག །<line/>
བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། སེམས་ཅན་གང་ཞིག་སེམས་ཅན་གང་དང་ལྷན་ཅིག་ཏུ་སེམས་ཅན་དམྱལ་བར་སྐྱེས་ནས་འདུས་པར་གྱུར་པ་དེས་དེ་མཐོང་<line/>
ན་ཡིད་མི་བདེ་བར་འགྱུར། ཞེ་སྡང་བར་འགྱུར། དེས་དེ་མཐོང་ནས་གལ་ཏེ་ན་དེ་ཀླད་པ་ན་བར་ཡང་འགྱུར། བཤང་བ་དང༌། གཅི་བ་འབྱུང་བར་ཡང་འགྱུར་ཏེ། དྲང་སྲོང་ཆེན་པོ། འདི་ནི།<line/>
</page>
<page index="17" id="58A">༄༅། །སེམས་ཅན་དམྱལ་བར་སྐྱེས་པ་རྣམས་ཀྱི་འདུ་བའི་མཚན་ཉིད་དོ། །གང་ལ་ལ་དེ་ལྟར་གྱུར་བ་དེས་ཀྱང་བདག་དང་འདི་ལྷན་ཅིག་ཏུ་སེམས་ཅན་དམྱལ་<line/>
བ་རྣམས་ན་གནས་གནས་པར་མངོན་ནོ། །ཞེས་དེ་ལྟར་ཁོང་དུ་ཆུད་པར་བྱའོ། །དྲང་སྲོང་ཆེན་པོས་གསོལ་པ། རིགས་གསལ་བར་མཛད་པ། ཐམས་ཅད་མཁྱེན་པ། དུད་འགྲོ་དང་ལྷན་<line/>
ཅིག་གནས་གནས་པ་རྣམས་ཀྱི་མཚན་མར་འགྱུར་བ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། མིར་སྐྱེས་པའི་སེམས་ཅན་རྣམས་གང་གི་ཚེ་ཕན་ཚུན་མཐོང་བ་ན་<line/>
འཁོན་དུ་མདུད་པར་འཛིན་ཅིང་འདི་ལས་བདག་གིས་སྐྱོན་ཇི་ལྟར་རྙེད་སྙམ་དུ་སྐྱོན་ཚོལ་བ་འདི་ནི། དྲང་སྲོང་ཆེན་པོ། དུད་འགྲོར་སྐྱེས་པའི་སེམས་ཅན་རྣམས་ཀྱི་འདུ་བའི་མཚན་<line/>
ཉིད་དེ༑ བདག་དང་འདི་ལྷན་ཅིག་ཏུ་དུད་འགྲོའི་ནང་ན་གནས་གནས་པར་མངོན་ནོ། །ཞེས་དེ་ལྟར་ཤེས་པར་བྱའོ། །དྲང་སྲོང་ཆེན་པོ། ཡི་དྭགས་སུ་སྐྱེས་པ་རྣམས་ནི། དྲི་ང་བ་<line/>
འདོད་ཅིང་ཁ་ཟས་ལ་ཤིན་ཏུ་སྲེད་པར་འགྱུར་རོ། །ཕ་རོལ་ལ་སྦྱིན་པར་བསམ་ཡང་ཆགས་པ་སྐྱེ་བར་འགྱུར་རོ། །གང་དང་དེ་ཡི་དྭགས་སུ་སྐྱེས་ནས་ལྷན་ཅིག་འདུས་པར་གྱུར་པ་དེའི་<line/>
དབང་ཕྱུག་མཐོང་ནས་ཕྲག་དོག་སྐྱེ་བར་འགྱུར། གཞན་གྱི་ནོར་ལ་འདོད་པར་འགྱུར་ཏེ། འདི་ནི། ཡི་དྭགས་སུ་སྐྱེས་པ་རྣམས་ཀྱི་འདུ་བའི་མཚན་ཉིད་དོ། །དེ་ལ་བདག་དང་འདི་<line/>
</page>
<page index="18" id="58B">ལྷན་ཅིག་ཏུ་ཡི་དྭགས་ཀྱི་ནང་ན་གནས་གནས་པར་མངོན་ནོ། །ཞེས་དེ་ལྟར་ཤེས་པར་བྱའོ། །དྲང་སྲོང་ཆེན་པོ། མིར་སྐྱེས་པ་གང་ལ་ལ་ཞིག་ཚེ་རབས་གཞན་དག་ནས་འདུས་པར་གྱུར་པ་ནི།<line/>
དེས་དེ་མཐོང་ན་འདོད་ཆགས་ཀྱི་སེམས་སྐྱེ་བར་འགྱུར་ཏེ། དྲང་སྲོང་ཆེན་པོ། འདི་ནི། མིར་སྐྱེས་པའི་སེམས་ཅན་རྣམས་ཀྱི་འདུ་བའི་མཚན་ཉིད་དོ། །དེ་ལ་བདག་དང་འདི་མི་རྣམས་ཀྱི་ནང་ན་<line/>
གནས་གནས་པར་མངོན་ནོ། །ཞེས་དེ་ལྟར་ཤེས་པར་བྱའོ། །དྲང་སྲོང་ཆེན་པོས་གསོལ་པ། བཅོམ་ལྡན་འདས། གང་དག་ལྷར་སྐྱེས་ཏེ་འདུས་པར་གྱུར་པ་ལས་མིར་སྐྱེས་པ་དེ་དག་གི་ཇི་ལྟ་<line/>
བུ་ལགས། བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། གང་དག་ལྷར་སྐྱེས་ཏེ་འདུས་པར་གྱུར་པ་དེ་དག་ནི། ཕན་ཚུན་མཐོང་ན་བལྟ་བ་ལ་འཇུག་པར་འགྱུར་ཏེ། དེས་<line/>
ན་བདག་དང་འདི་ལྷར་སྐྱེས་ཏེ་ལྷན་ཅིག་འདུས་པར་གྱུར་ཏོ། །ཞེས་ཤེས་པར་བྱའོ། །དྲང་སྲོང་ཆེན་པོ། རྣམ་པ་དེ་ལྟ་བུ་དག་ཏུ་སེམས་ཅན་འདུ་བར་འགྱུར་རོ། །ད་ནས་དྲང་སྲོང་ཆེན་པོ་མེ་སྒྲོན་<line/>
དགའ་མགུ་སྟེ་ཡིད་རངས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། གང་དག་ཐམས་ཅད་མཁྱེན་པ་ཉིད་དུ་སྨོན་པ་མི་བགྱིད་པའི་སེམས་ཅན་དེ་དག་ནི་།<line/>
བསླུས་པའོ། །ཞེས་བདག་འཆད་དོ། །དེ་ནས་ཡང་བཅོམ་ལྡན་འདས་ཀྱིས་དྲང་སྲོང་ཆེན་པོ་མེ་སྒྲོན་ལ་འདི་སྐད་ཅེས་བཀའ་སྩལ་ཏོ། །དྲང་སྲོང་ཆེན་པོ། གང་ན་སེམས་ཅན་ཞེས་བྱ་བ་ཕྲ་བ་<line/>
</page>
<page index="19" id="59A">༄༅། །ཇི་ཙམ་ཞིག་ཡོད་ཅེས་ང་ལ་དེ་སྐད་ཟེར་བ་ནི། དྲང་སྲོང་ཆེན་པོ། གང་སེམས་ཅན་དུ་དམིགས་པ་དེ་སེམས་ཅན་ཕྲ་མོར་རྣམ་པར་འབྱེད་དོ། །དྲང་སྲོང་<line/>
ཆེན་པོ༑ འདི་ལྟ་སྟེ། དཔེར་ན། ལ་ལ་ཞིག་གིས་དམུས་ལོང་ཞིག་ལ་འདི་སྐད་དུ། ཀྱེ་སྐྱེས་བུ། ཁ་དོག་དཀར་པོ་ཞེས་བྱ་བ་ཅི་འདྲ་ཞེས་སྨྲས་ན། དྲང་སྲོང་ཆེན་པོ། །འདི་ཇི་སྙམ་དུ་<line/>
སེམས༑ མ་མཐོང་བའི་ཕྱིར་ཁ་དོག་དཀར་པོ་འདི་འདྲའོ། །ཞེས་དེ་སྨྲ་བར་ནུས་སམ། དྲང་སྲོང་ཆེན་པོས་གསོལ་པ། འབྲེལ་བ་ག་ལ་མཆིས། བཅོམ་ལྡན་འདས་ཀྱིས་བཀའ་<line/>
སྩལ་པ༑ དྲང་སྲོང་ཆེན་པོ། དེ་བཞིན་དུ་ངས་ཀྱང་དམུས་ལོང་ལྟར་མ་མཐོང་བའི་ཕྱིར་སེམས་ཅན་ཞེས་བྱ་བ་ནི། ཕྲ་མོ་འདི་ལྟ་བུ་ཞིག་གོ །ཞེས་སེམས་ཅན་བརྗོད་པར་མི་ནུས་<line/>
སོ༑ ༑དྲང་སྲོང་ཆེན་པོ། ཡང་མིག་ལ་སེམས་ཅན་ཞེས་བྱ་བ་མི་རྙེད་དོ། །རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ལ་སེམས་ཅན་ཞེས་བྱ་བ་མི་རྙད་དོ། །དྲང་སྲོང་ཆེན་པོ།<line/>
ཉེ་བར་ལེན་པའི་ཕུང་པོ་ལྔ་པོ་དག་ལ་སེམས་ཅན་ཞེས་བྱ་བ་མི་རྙེད་དོ། །དྲང་སྲོང་ཆེན་པོ། ཁམས་བཅོ་བརྒྱད་དང༌། རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་པ་དང༌། ནང་<line/>
སྟོང་པ་ཉིད་ལ་སེམས་ཅན་ཞེས་བྱ་བ་མི་རྙེད། ཕྱི་སྟོང་པ་ཉིད་དང༌། ཕྱི་ནང་སྟོང་པ་ཉིད་ལ་སེམས་ཅན་ཞེས་བྱ་བ་མི་རྙེད་དོ། །དྲང་སྲོང་ཆེན་པོ། མིག་ནི། ངན་པའོ། །འཇིག་པའོ། །<line/>
</page>
<page index="20" id="59B">སྐད་ཅིག་ཀྱང་མི་གནས་པའོ། །དེ་བཞིན་དུ་རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱང་ངན་པའོ། །འཇིག་པའོ། །སྐད་ཅིག་ཀྱང་མི་གནས་པའོ། །དྲང་སྲོང་ཆེན་པོ། ཉེ་བར་ལེན་<line/>
པའི་ཕུང་པོ་ལྔའང་ངན་པའོ། །འཇིག་པའོ། །སྐད་ཅིག་ཀྱང་མི་གནས་པའོ། །དྲང་སྲོང་ཆེན་པོ། མི་གཙང་བའི་རྫས་སུམ་ཅུ་རྩ་དྲུག་ཀྱང་ངན་པའོ། །འཇིག་པའོ། །སྐད་ཅིག་ཀྱང་མི་<line/>
གནས་པའོ། །སེམས་ཅན་ཞེས་བྱ་བའང་མེད། གཟུགས་ཀྱང་མེད་དེ། དྲང་སྲོང་ཆེན་པོ། རྫས་འདུས་པ་ནི། སེམས་ཅན་ཞེས་བྱ་བའི་གྲངས་སུ་འགྲོའོ། །ཡོངས་སུ་རྟོག་པ་པ་གང་<line/>
དག་རྫས་རྣམས་རྣམ་པར་འབྱེད་པ་དེ་དག་ནི། སྲོག་དང༌། གསོ་བ་དང༌། སྐྱེས་བུ་དང༌། གང་ཟག་དང༌། ཤེད་ལས་སྐྱེས་དང༌། ཤེད་བུ་མི་དམིགས་སོ། །དྲང་སྲོང་ཆེན་པོ། གལ་<line/>
ཏེ་སེམས་ཅན་ཡོད་དུ་ཟིན་ན། དེ་བཞིན་གཤེགས་པ་འཕགས་པའི་བདེན་པ་བཞི་པོ་དག་གིས་ཤིན་ཏུ་ཆོས་སྟོན་པར་མི་འགྱུར་བ་ཞིག་ན། དྲང་སྲོང་ཆེན་པོ། གང་གི་ཕྱིར་སེམས་<line/>
ཅན་མེད་པའི་ཕྱིར་དེ་བཞིན་གཤེགས་པ་ཉིད་འཐོབ་སྟེ། དེའི་ཕྱིར་ཇི་ལྟ་ཇི་ལྟར་ཡང་དག་པ་སྒྲུབ་པར་བྱེད་པ་དེ་ལྟ་དེ་ལྟར་ཡང་དག་པར་འགྲུབ་བོ། །དེ་ནས་བཅོམ་ལྡན་འདས་ལ་དྲང་སྲོང་<line/>
ཆེན་པོ་མེ་སྒྲོན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས། དེང་སླན་ཆད་དྲང་སྲོང་ཆེན་པོ་མེ་སྒྲོན་བདག་ཐམས་ཅད་མཁྱེན་པ་ཉིད་དུ་སྨོན་པར་བགྱིད་དོ། །བཅོམ་ལྡན་འདས། གལ་<line/>
</page>
<page index="21" id="60A">༄༅། །ཏེ་བདག་བསྐལ་པ་དཔག་ཏུ་མ་མཆིས་པར་སེམས་ཅན་དམྱལ་བའི་ཞུགས་ཀྱི་འོབས་སུ་གནས་པར་འགྱུར་བའམ། རི་རབ་འོག་མིན་གྱི་གནས་ཙམ་<line/>
དུ་གྱུར་པ་མཐོན་པོའི་ཁ་དེ་ནས་བདག་གིས་བདག་འདོར་བར་འགྱུར་བའམ། གདུང་བ་ལྔ་བསྐལ་པས་སྲེག་པ་ལྟ་བུར་འགྱུར་བའམ། ཉི་མ་བསྐལ་པར་གནས་པར་འགྱུར་བའམ་།<line/>
བསྐལ་པ་སུམ་ཅུའི་ཟླ་བ་གཅིག་ཏུ་སྨྱུང་བར་འགྱུར་བ་དེ་ལྟ་བུའི་དཀའ་བ་སྤྱད་པར་ནི། བཅོམ་ལྡན་འདས། བདག་སྤྲོ་སྟེ་འདུན་གྱི། ཐམས་ཅད་མཁྱེན་པ་ཉིད་ཀྱི་སླད་དུ་ནི། བརྩོན་<line/>
འགྲུས་ཉམས་པར་མི་བགྱིའོ། །དྲང་སྲོང་ཆེན་པོ། མངོན་པར་ཤེས་པ་ལྔ་དང་ལྡན་པ་ཇི་སྙེད་བཅོམ་ལྡན་འདས་ཀྱི་གན་དུ་ལྷགས་པ་དེ་དག་ཀྱང་སྟན་ལས་ལངས་ཏེ་བཅོམ་ལྡན་<line/>
འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ཅག་ཀྱང་དེང་སླན་ཆད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པར་བགྱིའོ། །བརྩམ་པར་བགྱིའོ། །<line/>
དྲང་སྲོང་རྣམས་རྔོ་ཅི་ཐོགས་ཀྱིས་བརྩོན་འགྲུས་ཀྱིས་ཚིག་དེ་དག་སྨྲས་མ་ཐག་ཏུ་བཅོམ་ལྡན་འདས་ཀྱི་སྨིན་མཚམས་ནས་འདུལ་བ་ཅན་ཞེས་བྱ་བའི་འོད་ཟེར་ཕྱུང༌། ཕྱོགས་བཅུའི་<line/>
སངས་རྒྱས་ཐམས་ཅད་ཀྱིས་ཀྱང་སྨིན་མཚམས་ནས་འདུལ་བ་ཅན་ཞེས་བྱ་བའི་འོད་ཟེར་ཕྱུང་སྟེ། འོད་ཟེར་དེ་དག་གི་མཐུས་ས་ཆེན་པོ་འདི་རྣམ་པ་དྲུག་ཏུ་གཡོས། རབ་ཏུ་གཡོས་<line/>
</page>
<page index="22" id="60B">འགུལ༑ རབ་ཏུ་འགུལ། ལྡེག །རབ་ཏུ་ལྡེག་སྟེ། ཤར་ཕྱོགས་མཐོ་ན་ལྷོ་ཕྱོགས་དམའ། ནུབ་ཕྱོགས་དམའ་ན་བྱང་ཕྱོགས་མཐོ། ཤར་ཕྱོགས་དམའ་ན་ལྷོ་ཕྱོགས་མཐོ། ནུབ་<line/>
ཕྱོགས་མཐོ་ན་བྱང་ཕྱོགས་དམའོ། །ཕྱོགས་བཅུའི་སངས་རྒྱས་ཐམས་ཅད་ཀྱིས་ཀྱང་དེ་བཞིན་གཤེགས་པའི་སྟེང་དུ་མེ་ཏོག་གི་ཆར་ཕབ། རྔ་བོ་ཆེ་རྣམས་བརྡུངས་སོ། །དྲི་ཟའི་བདག་པོ་<line/>
ཡིད་དུ་འོང་བ་རྣམས་ཀྱིས་ཀྱང་ཡན་ལག་ལྔ་པའི་སིལ་སྙན་གྱིས་བཅོམ་ལྡན་འདས་ལ་མངོན་པར་བསྟོད་དོ། །ལྷའི་བདུག་པ་དྲི་རབ་ཏུ་ཞིམ་པོ་དག་ཀྱང་རླུང་གིས་ངད་བསླང་སྟེ་དེ་བཞིན་<line/>
གཤེགས་པའི་གན་དུ་ངད་ལྡང་བར་བྱེད་དོ། །བྱང་ཆུབ་སེམས་དཔའ་རྣམས་རབ་ཏུ་དགའ་སྟེ་མཆོག་ཏུ་བདེ་བའི་སེམས་ཀྱིས་དེ་བཞིན་གཤེགས་པའི་སྟེང་དུ་དོ་ཤལ་དང༌། སེ་མོ་དོ་རྣམས་<line/>
འཐོར་ཞིང་རིན་པོ་ཆེའི་ཆར་ཡང་འབེབས། མེ་ཏོག་དང༌། བདུག་པ་དང༌། སྤོས་དང༌། ཕྲེང་བ་དང༌། བྱུག་པ་དང༌། ཕྱེ་མ་དང༌། གོས་དང༌། གདུགས་དང༌། རྒྱལ་མཚན་དང༌། བ་<line/>
དན་དག་གིས་ཀྱང་མཆོད་པར་བྱེད་དོ། །ལྷའི་ཚོགས་རྣམས་ཀྱང་རབ་ཏུ་དགའ་ནས་མེ་ཏོག་མནྡཱ་ར་བ་དང༌། མནྡཱ་ར་བ་ཆེན་པོའི་ཆར་འབེབས་སོ། །ཐམས་ཅད་དང་ལྡན་པའི་འཁོར་དེའང་དགའ་མགུ་ཡི་<line/>
རང་སྟེ་ཇི་ལྟར་གྱོན་གྱོན་པའི་གོས་རྣམས་དེ་བཞིན་གཤེགས་པའི་སྐུ་ལ་གསོལ་ཏོ། །དེ་ནས་འདུལ་བ་ཅན་ཞེས་བྱ་བ་འོད་ཟེར་དེས་འོག་མིན་གྱི་གནས་མན་ཆད། སེམས་ཅན་དམྱལ་བ་<line/>
</page>
<page index="23" id="61A">༄༅། །ཆེན་པོ་མནར་མེད་པ་ཡན་ཆད་སྣང་བར་བྱས་ཏེ། ཕྱོགས་བཅུའི་སངས་རྒྱས་ཐམས་ཅད་ལ་བསྐོར་བ་བྱས་ནས་སླར་ལོག་སྟེ་བཅོམ་ལྡན་འདས་ཀྱི་དབུའི་<line/>
གཙུག་ཏུ་ནུབ་བོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། །རྒྱུ་མ་མཆིས་པར་ཤཱཀ་ཐུབ་དེ་རིང་འདིར། །ཕྱོགས་བཅུ་དག་ཏུ་འོད་ཟེར་མི་གཏོང་<line/>
སྟེ༑ ༑འཁོར་འདི་ཐམས་ཅད་ཐེ་ཚོམ་གྱུར་ལགས་ན། །ཐུབ་པས་རྒྱུ་དང་བྱེད་དེ་བདག་ལུང་སྟོན། །མི་ཡི་འདྲེན་པའི་རྣམ་པར་འཕྲུལ་མཐོང་ནས། །དགའ་བར་གྱུར་ཅིང་སྤྲོ་བ་ཆེར་གྱུར་ཏེ། །<line/>
རབ་ཏུ་དགའ་བས་ལེགས་པར་བསྟོད་བགྱིས་ནས། །ཁ་ཅིག་འདི་ན་བཅོམ་ལྡན་ལེགས་ཞེས་མཆི། །བརྒྱ་བྱིན་ཚངས་པ་འཇིག་རྟེན་སྐྱོང་བ་རྣམས། །ནམ་མཁའི་གནས་ནས་འབྱུང་པོའི་ཚོགས་<line/>
ཀྱང་བསྟོད། །མཁའ་ལས་ལྷ་ཡི་མེ་ཏོག་ཆར་དུ་འབེབས། །མ་བརྡུངས་རྔ་ཆེན་དག་ནི་སྒྲ་ཡང་འབྱིན། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་<line/>
སྩལ་ཏོ༑ ༑རབ་འབྱོར། ཁྱོད་ཀྱིས་དྲང་སྲོང་ཆེན་པོ་མེ་སྒྲོན་མཐོང་ངམ། རབ་འབྱོར་གྱིས་གསོལ་པ། བཅོམ་ལྡན་འདས། མཐོང་ལགས་སོ། །བཅོམ་ལྡན་འདས་ཀྱིས་བཀའ་སྩལ་<line/>
པ༑ རབ་འབྱོར། དྲང་སྲོང་ཆེན་པོ་མེ་སྒྲོན་འདི་མ་འོངས་པའི་དུས་ན་སངས་རྒྱས་སྟོང་འདས་པའི་འོག་ཏུ་བསྐལ་པ་བཟང་པོ་འདི་ཉིད་ལ་ཟླ་བ་ཅན་གྱི་འཇིག་རྟེན་གྱི་ཁམས་སུ་དེ་བཞིན་གཤེགས་<line/>
</page>
<page index="24" id="61B">པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཞེས་བྱ་བར་འགྱུར་རོ། །རབ་འབྱོར། དེ་བཞིན་གཤེགས་པ་རྣམ་པར་གཟིགས་ཀྱི་མིང་ཡང་ཡིད་བཞིན་གྱི་ནོར་བུ་<line/>
རྣམ་པར་དག་པའི་བྱ་བ་བྱེད་པར་འགྱུར་རོ། །རབ་འབྱོར། དྲང་སྲོང་ཆེན་པོ་བརྒྱད་ཁྲི་བཞི་སྟོང་གིས་ཆོས་ཀྱི་རྣམ་གྲངས་འདི་ཐོས་མ་ཐག་ཏུ་ཕྱིར་མི་ལྡོག་པའི་ས་རྗེས་སུ་ཐོབ་སྟེ། རབ་འབྱོར།<line/>
དེ་དག་ཐམས་ཅད་ནི། དེ་བཞིན་གཤེགས་པ་བྱམས་པའི་གསུང་རབ་ལས་ས་བཅུ་ལ་གནས་པར་འགྱུར་རོ། །བསྐལ་པ་སུམ་བརྒྱའི་འོག་ཏུ་དེ་བཞིན་གཤེགས་པ་དགྲ་བཅོམ་པ་ཡང་དག་<line/>
པར་རྫོགས་པའི་སངས་རྒྱས་བདག་བཀའ་བློ་བདེ་བ་ཞེས་བྱ་བ་འཇིག་རྟེན་དུ་འབྱུང་བར་འགྱུར་རོ། །རབ་འབྱོར། བྱང་ཆུབ་སེམས་དཔའ་ཚད་མེད་པ་དག་གིས་ཀྱང་ཆོས་ཀྱི་རྣམ་གྲངས་<line/>
འདི་ཐོས་མ་ཐག་ཏུ་དཔའ་བར་འགྲོ་བའི་ཏིང་ངེ་འཛིན་ཐོབ་སྟེ། སྐད་དང་སྐད་མ་ཡིན་པར་ཤེས་པའི་ཏིང་ངེ་འཛིན་དང༌། རྒྱལ་བ་དབང་བསྐུར་བའི་ཏིང་ངེ་འཛིན་དང༌། སྒྱུ་མ་ལྟ་བུའི་ཏིང་ངེ་<line/>
འཛིན་དང༌། ཁམས་རྣམ་པར་འབྱེད་པའི་ཏིང་ངེ་འཛིན་དང༌། བློ་གྲོས་རྒྱལ་པོའི་ཏིང་ངེ་འཛིན་དང༌། རྒྱ་མཚོ་སྙིང་པོའི་ཏིང་ངེ་འཛིན་དང༌། མཉེན་པའི་སའི་ཏིང་ངེ་འཛིན་དང༌། བསམ་པའི་<line/>
སྙིང་པོའི་ཏིང་ངེ་འཛིན་དང༌། འོད་གསལ་བའི་ཏིང་ངེ་འཛིན་ཐོབ་བོ། །རབ་འབྱོར། ལྷ་བྱེ་བ་ཕྲག་གངྒཱའི་ཀླུང་གི་བྱེ་མ་སྙེད་དག་གིས་མི་སྐྱེ་བའི་ཆོས་ལ་བཟོད་པ་ཐོབ་བོ། །དགེ་སློང་དང༌། དགེ་<line/>
</page>
<page index="25" id="62A">༄༅། །སློང་མ་དང༌། དགེ་བསྙེན་དང༌། དགེ་བསྙེན་མ་སྟོང་ཕྲག་ཚད་མེད་པ་དག་གིས་དགྲ་བཅོམ་པ་ཉིད་མངོན་སུམ་དུ་བྱས་སོ། །རབ་འབྱོར། ལྷ་དང༌། ཀླུ་<line/>
དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་ཕྱེ་ཆེན་པོ་དང༌། མི་དང༌། མི་མ་ཡིན་པ་གངྒཱའི་བྱེ་མ་སྙེད་དག་གིས་བླ་ན་<line/>
མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །རབ་འབྱོར། དེ་བཞིན་གཤེགས་པས་དོན་གྱི་དབང་དེ་མཐོང་ནས་འདུལ་བ་ཅན་ཞེས་བྱ་བའི་འོད་ཟེར་རྣམས་<line/>
ཕྱུང་ངོ༌། །དེ་ནས་བཅོམ་ལྡན་འདས་ཀྱིས་ཉིད་ཀྱི་ལྗགས་ཀྱི་དབང་པོས་ཞལ་ཁེབས་པར་མཛད་དེ། ལྗགས་ཀྱི་དབང་པོ་དེ་ལས་ཁ་དོག་དུ་མ། ཁ་དོག་ཐ་དད་པའི་འོད་ཟེར་འདི་ལྟ་སྟེ། སྔོན་<line/>
པོ་དང༌། སེར་བོ་དང༌། དམར་པོ་དང༌། དཀར་པོ་དང༌། ལེ་བརྒན་དང༌། ཤེལ་དང༌། དངུལ་གྱི་ཁ་དོག་ལྟ་བུ་དག་བྱུང་སྟེ། དེ་དག་འཇིག་རྟེན་གྱི་ཁམས་མཐའ་ཡས་མུ་མེད་པ་དག་ཏུ་<line/>
མངོན་པར་བྱུང་ནས་སླར་ལོག་སྟེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཀྱི་ཞབས་གཉིས་སུ་ནུབ་བོ། །དེ་ནས་བྱང་ཆུབ་སེམས་དཔའ་སེམས་དཔའ་<line/>
ཆེན་པོ་བློ་གྲོས་མི་ཟད་བསྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་<line/>
</page>
<page index="26" id="62B">བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་རྣམས་ནི། རྒྱུ་མ་མཆིས་པར་འཛུམ་པ་མ་མཛད་ན། བཅོམ་ལྡན་འདས་འཛུམ་པ་མཛད་པའི་རྒྱུ་<line/>
གང་ལགས། རྐྱེན་གང་ལགས། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་བྱང་ཆུབ་སེམས་དཔའ་བློ་གྲོས་མི་ཟད་པ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་མ་དད་<line/>
པ་རྣམས་ཀྱི་དོན་དུ་ལྗགས་འདི་ལྟ་བུ་ནི། རྫུན་མི་གསུང་ངོ་སྙམ་དུ་བྱ་བའི་ཕྱིར་ལྗགས་ཀྱི་དབང་པོས་འཛུམ་པ་མཛད་དོ། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་བློ་གྲོས་མི་<line/>
ཟད་པས་འདི་སྐད་ཅེས་གསོལ་ཏོ། །བཅོམ་ལྡན་འདས། གང་གིས་ཆོས་ཀྱི་རྣམ་གྲངས་འདི་ལས་ཐ་ན་ཚིགས་སུ་བཅད་པ་གཅིག་ཙམ་ལུང་འབོགས་ན། རིགས་ཀྱི་བུའམ། རིགས་ཀྱི་བུ་<line/>
མོ་དེ་དག་བསོད་ནམས་ཀྱི་ཕུང་པོ་ཇི་ཙམ་སྐྱེད་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ཕྱོགས་བཅུའི་སངས་རྒྱས་བཅོམ་ལྡན་འདས་སངས་རྒྱས་ཀྱི་སྤྱན་ལ་<line/>
སྣང་བར་འགྱུར་བ་ཇི་སྙེད་པ་དེ་དག་ལ་ཡོངས་སུ་མྱ་ངན་ལས་མ་འདས་ཀྱི་བར་དུ་གང་ཞིག་གིས་བདེ་བར་སྦྱར་བ་ཐམས་ཅད་ཀྱིས་བསྙེན་བཀུར་བྱས་ཏེ། ཡོངས་སུ་མྱ་ངན་ལས་འདས་ནས་<line/>
ཀྱང་རིན་པོ་ཆེ་སྣ་བདུན་གྱི་མཆོད་རྟེན་བྱེད་པ་དེ་བས་གང་ཞིག་ཆོས་ཀྱི་རྣམ་གྲངས་འདི་ལས་ཐ་ན་ཚིགས་སུ་བཅད་པ་གཅིག་ཙམ་ཡང་ལུང་འབོགས་ན། འདིས་བསོད་ནམས་ཆེས་མང་དུ་སྐྱེད་<line/>
</page>
<page index="27" id="63A">༄༅། །དོ༑ ༑རིགས་ཀྱི་བུ། ཆོས་ཀྱི་རྣམ་གྲངས་འདི་འཆད་པ་ན་གང་ཞིག་དང་བའི་སེམས་ཀྱིས་ལེགས་སོ། །ཞེས་བྱ་བ་སྦྱིན་པ་དེ་ལ་སངས་རྒྱས་ཐམས་ཅད་<line/>
ཀྱིས་བསྟོད་པར་འགྱུར་རོ། །གང་གིས་འདི་ལ་རིམ་གྲོ་བྱས་པ་དེས་ང་ལ་རིམ་གྲོ་བྱས་པར་འགྱུར་རོ། །དེ་ནས་བཅོམ་ལྡན་འདས་ཀྱིས་ཐམས་ཅད་དང་ལྡན་པའི་འཁོར་དེ་ལ་རྣམ་པར་<line/>
གཟིགས་ནས་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག །ང་ནི། བདེན་པ་སྨྲ་བ་སྟེ། ས་ཕྱོགས་གང་ན་ཆོས་ཀྱི་རྣམ་གྲངས་འདི་གྲགས་པའི་ས་ཕྱོགས་དེ་ལ་སངས་རྒྱས་<line/>
ཐམས་ཅད་དགོངས་པར་འགྱུར་རོ། །རིགས་ཀྱི་བུ་དག །ཆོས་ཀྱི་རྣམ་གྲངས་འདི་ནི། ཛམྦུའི་གླིང་པའི་སེམས་ཅན་རྣམས་ཀྱི་སྨན་དུ་གྱུར་པར་འགྱུར་རོ། །གང་གིས་ཆོས་ཀྱི་རྣམ་གྲངས་<line/>
འདི་ལན་གསུམ་བརྗོད་དམ་བརྗོད་དུ་བཅུག་ན། དེས་སྟོན་པ་ལ་ཆོས་ཀྱི་འཁོར་ལོ་རབ་ཏུ་བསྐོར་བར་བསྐུལ་བར་འགྱུར་རོ། །རབ་འབྱོར། གང་ཞིག་ཆོས་ཀྱི་རྣམ་གྲངས་འདི་ཡི་<line/>
གེར་འབྲིའམ། ཡི་གེར་འབྲིར་འཇུག་པ་དེ་བདེ་བ་དང་བཅས་ཤིང་ཡིད་བདེ་བ་དང་བཅས་བཞིན་དུ་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །དེས་སངས་རྒྱས་<line/>
ཐམས་ཅད་ཀྱི་མཛོད་ཀྱང་བཟུང་བར་འགྱུར་རོ། །རིགས་ཀྱི་བུ་དག །ཆོས་ཀྱི་རྣམ་གྲངས་འདི་ནི། སེམས་ཅན་དམྱལ་བར་འགྲོ་བའི་སེམས་ཅན་རྣམས་ཀྱི་རྣ་ལམ་དུ་གྲག་པར་མི་འགྱུར་རོ།།<line/>
</page>
<page index="28" id="63B">གང་དག་མིའི་སྐྱེ་གནས་ནས་ཤི་འཕོས་ཏེ་ཡོངས་སུ་དག་པའི་སངས་རྒྱས་ཀྱི་ཞིང་རྣམས་སུ་སྐྱེ་བ་དེ་དག་གི་རྣ་ལམ་དུ་ཆོས་ཀྱི་རྣམ་གྲངས་འདི་གྲག་པར་འགྱུར་རོ། །རབ་འབྱོར། གང་གིས་<line/>
སངས་རྒྱས་སྟོང་ལ་དགེ་བའི་རྩ་བ་བསྐྱེད་པ་དེའི་རྣ་ལམ་དུ་ཆོས་ཀྱི་རྣམ་གྲངས་འདི་གྲག་པར་འགྱུར་རོ། །རབ་འབྱོར། རིགས་ཀྱི་བུའམ། རིགས་ཀྱི་བུ་མོ་གང་ཆོས་ཀྱི་རྣམ་གྲངས་འདི་ཐོས་<line/>
ནས་དད་དམ། འཆང་ངམ། ཀློག་གམ། ཀུན་ཆུབ་པར་བྱེད་དམ། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་སྟོན་པར་འགྱུར་བ་དེའི་ལག་ཏུ་བྱང་ཆུབ་སོང་ངོ༌། །ཞེས་བཤད་<line/>
དོ༑ ༑དེས་མིག་ལྔ་ཐོབ་པར་འགྱུར། དབང་པོ་མ་ཚང་བར་མི་འགྱུར། དྲན་པ་བརྗེད་པ་མེད་པར་འཆི་བའི་དུས་བྱེད་པར་འགྱུར། སངས་རྒྱས་ཐམས་ཅད་སྒྲུབ་པའི་ཏིང་ངེ་འཛིན་ཐོབ་<line/>
བར་འགྱུར། རྣམ་པར་སྣང་མཛད་རྣམ་པར་སྤྲུལ་པའི་ཏིང་ངེ་འཛིན་དང༌། གཟུངས་ཀྱི་སྙིང་པོའི་ཏིང་ངེ་འཛིན་དང༌། གཙུག་གི་ནོར་བུའི་ཕྱག་རྒྱའི་ཏིང་ངེ་འཛིན་དང༌། དབང་བསྐུར་བའི་<line/>
ཏིང་ངེ་འཛིན་དང༌། སྤྱན་རས་གཟིགས་ཀྱི་ཕྱག་རྒྱའི་ཏིང་ངེ་འཛིན་རབ་ཏུ་ཐོབ་པར་འགྱུར། ཡི་གེ་མེད་པའི་ཟ་མ་ཏོག་གི་གཟུངས་ཐོབ་པར་འགྱུར། ཆོས་ཐམས་ཅད་ལ་རྣམ་པར་རྒྱལ་པ་<line/>
ཐོབ་པའི་གཟུངས་དང༌། ཐེ་ཚོམ་རྣམ་པར་སྦྱོང་བའི་གཟུངས་དང༌། དོན་དམ་པའི་རྣམ་པར་ངེས་པའི་གཟུངས་ཐོབ་པར་འགྱུར་ཏེ། དེ་ལ་སོགས་པ་གཟུངས་དང༌། ཏིང་ངེ་འཛིན་གྱི་སྒོ་བརྒྱ་སྟོང་<line/>
</page>
<page index="29" id="64A">༄༅། །མཐའ་ཡས་པ་ཐོབ་པར་འགྱུར་རོ། །མངོན་པར་ཤེས་པ་ལྔ་དང་ལྡན་པར་འགྱུར་རོ། །བསམ་བཞིན་དུ་འཆི་འཕོ་དང་སྐྱེ་བ་ཡོངས་སུ་འཛིན་པར་<line/>
འགྱུར་རོ། །དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ། སངས་རྒྱས་མང་པོ་ལ་བསྙེན་བཀུར་བྱས་པ་ཁྱོད་ལ་ཆོས་ཀྱི་<line/>
རྣམ་གྲངས་འདི་ཡོངས་སུ་གཏད་ཀྱི། ཡང་དང་ཡང་རྒྱ་ཆེར་ཡང་དག་པར་རབ་ཏུ་ཤོད་ཅིག །འཇམ་དཔལ། ཁྱོད་ཀྱིས་དེ་བཞིན་གཤེགས་པ་ཇི་སྙེད་ཅིག་ལ་བསྟི་སྟང་<line/>
བྱས་པ་དང༌། བཙུན་པར་བྱས་པ་དང༌། རིམ་གྲོར་བྱས་པ་དང༌། མཆོད་པ་བྱས་པ་དེ་ཇི་སྙམ་དུ་སེམས། འཇམ་དཔལ། དགེ་བའི་རྩ་བ་དེ་ལ་མཐའམ་མུ་ཡོད་དམ། དགེ་བའི་རྟ་<line/>
བ་དཔག་པར་ནུས་སམ། འཇམ་དཔལ་གྱིས་གསོལ་པ། བཅོམ་ལྡན་འདས། མ་ལགས་སོ། །བདེ་བར་གཤེགས་པ། མ་ལགས་སོ། །བཅོམ་ལྡན་འདས་ཀྱིས་བཀའ་<line/>
སྩལ་པ། འཇམ་དཔལ། གང་གིས་སྙིགས་མ་ལྔའི་དུས་ན་ཆོས་ཀྱི་རྣམ་གྲངས་འདི་འཇིག་རྟེན་གྱི་ཁམས་མི་མཇེད་འདིར་རྒྱ་པར་བྱེད་པར་འགྱུར་བ་དེ་དག་དེ་ལས་དགེ་བའི་རྩ་བ་ཆེན་པོར་<line/>
འགྱུར་རོ། །འཇམ་དཔལ། གལ་ཏེ་ཁྱོད་དེ་བཞིན་གཤེགས་པ་མང་པོ་དེ་སྙེད་ཅིག་ལ་ན་བཟའ་དང༌། ཞལ་ཟས་དང༌། གཟིམས་ཆ་དང༌། སྙུན་གསོས་ཀྱི་སྨན་དང༌། ཡོ་བྱད་རྣམས་<line/>
</page>
<page index="30" id="64B">ཀྱིས་བསྙེན་བཀུར་བྱེད་ཀྱི་ཆོས་ཀྱི་རྣམ་གྲངས་འདི་སྟོན་པར་མི་བྱེད་ན། ཁྱོད་ད་དུང་དུའང་དེ་བཞིན་གཤེགས་པ་རྣམས་ལ་ཉེས་པ་དང་བཅས་པར་འགྱུར་རོ། །འཇམ་དཔལ། གལ་ཏེ་<line/>
ཁྱོད་དེ་བཞིན་གཤེགས་པ་གཅིག་ལའང་ཕྱག་མི་བྱེད་ཀྱི། ཆོས་ཀྱི་རྣམ་གྲངས་འདི་རྒྱས་པར་བྱེད་ན་དེ་བཞིན་གཤེགས་པ་ཐམས་ཅད་ལ་ཁྱོད་ཀྱིས་མཆོད་པའི་བར་དུ་བྱས་པར་འགྱུར་<line/>
རོ༑ ༑བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་འཇམ་དཔལ་གཞོན་ནུར་གྱུར་པ་དང༌། དྲང་སྲོང་ཆེན་པོ་མེ་སྒྲོན་དང༌། དགེ་སློང་དེ་དག་དང༌། ལྷ་དང༌། མི་དང༌། ལྷ་མ་ཡིན་<line/>
དང༌། དྲི་ཟར་བཅས་པའི་འཇིག་རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་དོན་དམ་པའི་ཆོས་ཀྱིས་རྣམ་པར་རྒྱལ་བ་ཞེས་བྱ་བ་ཐེག་པ་ཆེན་པོའི་<line/>
མདོ་རྫོགས་སོ།། །།རྒྱ་གར་གྱི་མཁན་པོ་ཛི་ན་མི་ཏྲ་དང༌། དཱ་ན་ཤཱི་ལ་དང༌། ཞུ་ཆེན་གྱི་ལོ་ཙཱ་བ་བནྡྷེ་ཡེ་ཤེས་སྡེས་བསྒྱུར་ཅིང་ཞུས་ཏེ་སྐད་གསར་བཅད་ཀྱིས་བཅོས་ནས་<line/>
གཏན་ལ་ཕབ་པ། <line/>
</page>
</pageset>
<copyright>Copyright &#169; 2012 by the Asian Classics Input Project. All rights reserved.</copyright>
</text>
