@#/_/rnying ma rgyud 'bum/ shin tu rnal sbyor/ man ngag sde/ yi ge med pa'i rgyud/

yi ge med pa'i rgyud chen po zhes bya ba bzhugs/

1)

rgya gar skad du
bod skad du
yi ge med pa'i rgyud chen po zhes bya ba
rin po che rgyal mtshan gyi rgyud
rgyal po'i gdung rgyud
lta ba nam mkha' dang mnyam pa'i rgyud chen po'o
a bcom ldan 'das sku'i snang ba rgya cher ston pa nyid la phyag 'tshal lo
'di skad bdag gis bstan pa'i dus gcig na
rgyud thams cad bshad du med do
mtshan ma med pa'i klong du 'das shing bshad du med do
lung thams cad bstan du med do
ma bcos pa'i klong du 'das shing rtsol bsgrub med pa'o
man ngag thams cad mtshon du med pa'o
ma bslad pa'i klong du 'das shing
bsgrub tu med pa'o
e ma ho
nyon cig snang ba dam pa'i 'khor rnams
snang ba thabs kyi 'khor la gnas lugs kyi rig pa ma 'gags par gsal lo
de skad ces rig pa'i gnas nas sngar ma gsungs so
da lta nyid du mi gsung ngo
phyis gsung bar mi 'gyur ro
om 'di skad bdag gis thos pa'i dus gcig na
chos nyid rang snang gi nam mkha' la
stobs kyi rig pa ma 'gags par shar ba'i tshe
ston pa nyid snang ba med pa'i skus brgyan pa'i klong na bzhugs te
de'i tshe 'khor ni mi snang ba'i snang ba chen po dang thabs cig tu bzhugs so
de nas de'i tshe yid rtog pa dang bcas pas 'di skad ces gsol to
kye ma rig pa'i rgyal po nyid
sangs rgyas rnams kyi lnga ba'i don gang lags
dgongs pa'i don ji lta bu lags
lung bstan du gsol
thabs bstan du gsol
zhes zhu ba nyid rab tu zhus so
de nas yang snang ba med pa'i klong nas
ston pa med pa'i rig pas bka' stsal pa
kye ma kye ma med bzhin du
snang ba'i 'khor rnams rab tu nyon cig
nga rang byung ye shes kyi lta ba la bcad pa'i yul med do
sngar 'das pa med do
phyis 'byung ba med do
da ltar snang ba gang yang med do
las med do
bag chags med do
ma rig pa med do
sems med do
yid med do
shes rab med do
'khor ba med do
mya ngan las 'das pa med de
rig pa nyid kyang yod pa ma yin no
ye shes kyi snang ba gar yang med do
de thams cad 'dzin pa med pa las byung ngo
kye ma nga rang byung gi ye shes la srog med pas
dge sdig gi mtha' las 'das pa'o
a ho
nga rang byung gi ye shes la bya byed med pas
phyi yul dang nang sems las 'das pa'o
e ma ho
nga rang byung gi ye shes gzhi las ma g.yos pas
snang ba'i rtog pa chod pa'o
a a
nga rang byung gi ye shes la 'du 'bral med pas
sku mngon par snang ba nyid do
ha ha
nga rang byung gi ye shes la gzigs snang gi mtha' dang bral bas yul kun las 'das pa nyid do
e ha
nga rang byung gi ye shes la rtsis med pas gzung 'dzin las 'das pa nyid do
a e
nga rang byung gi ye shes la phyi nang nyis dang bral bas skyon dang yon tan las 'das pa'o
e a
nga rang byung gi ye shes la 'khrul pa ka nas dag pas
yin min gyi mtha' las 'das pa'o
ha he
nga rang byung gi ye shes la chos med pas thabs las 'das pa nyid do
e ha
nga rang byung gi ye shes la 'gyu byed med pas shes rab las 'das pa'o
e ma ho
nga la stong pa dang snang ba ma spangs par rdzogs pa'o
nga nyid la gnas lugs dang snang thabs gnyis ma spangs par rdzogs pa'o
nga nyid la yul sems gnyis ma spangs par rdzogs pa'o
nga nyid la srog dang gcod pa gnyis ma spangs par rdzogs pa'o
nga nyid la sdig pa dang rnam smin gnyis ma spangs par rdzogs pa'o
nga nyid la bdag dang bdag gir 'dzin pa gnyis ma spangs par rdzogs pa'o
nga nyid la rtog pa dang dngos po gnyis ma spangs par rdzogs pa'o
nga nyid la mthong ba dang spyod byed gnyis ma spangs par rdzogs pa'o
nga nyid la shes pa dang 'dzin byed gnyis ma spangs par rdzogs pa'o
nga nyid la byed pa dang 'dzin byed gnyis ma spangs par rdzogs pa'o
kye ma nga la skye dang 'chi ba med pas
'gags pa'i chos nyid yongs su rdzogs
nga la phyi dang nang med pas
gsal ba'i chos rnams yongs su rdzogs
nga la stong dang dngos med pas
snang ba'i chos ni yongs su rdzogs
nga la dmigs pa'i yul med pas
mthong ba'i chos ni yongs su rdzogs
nga la lus dang sems med pas
rang snang chos ni yongs su rdzogs
nga la bdag dang gzhan med pas
rig pa'i chos lnga yongs su rdzogs
nga la byed pa'i rgyu med pas
bsam gtan chen po yongs su rdzogs
nga la phyin pa'i yul med pas
rang snang yul ni yongs su rdzogs
nga la phyogs dang ris med pas
gsang ba'i ye shes yongs su rdzogs
nga la snang ba 'gag med pas
dbyings kyi chos gsum yongs su rdzogs
nga la gcig dang gnyis med pas
thig le'i chos rnams yongs su rdzogs
nga la mun dang snang med pas
mngon par snang ba'i chos rnams rdzogs
nga la bdag rtog gnyis med pas
stong pa'i chos ni yongs su rdzogs
nga la dri ma gnyis med pas
gsal ba'i cha lnga yongs su rdzogs
nga la sku lnga rang snang bas
zhing khams thams cad yongs su rdzogs
nga la spro zhing bsdu med pas
yi ge'i don rnams yongs su rdzogs
nga ni 'gran pa'i zla med kun las rgyal ba yin
nga ni bcos pa'i tshig med kun las 'phags pa yin
nga la mthong ba'i yul med kun la khyab pa yin
nga la gnas pa'i sa med kun la brten pa yin
nga ni stong pa'i sems med kun la mtshon pa yin
nga ni dran pa'i yid med kun la 'jug pa yin
nga ni re ba nyid med kun la yangs pa yin
nga ni g.yang sa med cing kun la 'phro ba yin
nga ni 'khrul pa'i yul med snang ba chen po yin
nga ni spyod pa'i rgyu med kun la spyod pa yin
nga ni phyin pa'i gnas med kun las pha rol phyin
nga ni bya byed gnyis med snang ba so so pa'o
thams cad 'byung zhing 'khrul snang nga yi sems
thams cad gnas pas 'khrul snang nga yi thugs
thams cad snang bas 'khrul snang nga yi sku
thams cad grags pas 'khrul snang nga yi gsung
mthong ba ma 'gags nga yi gzugs ltar snang
thos pa ma 'gags nga yi sgra ltar grags
snom byed ma 'gags nga yi dri ltar tshor
myong byed ma 'gags nga yi ro ltar bdal
tshor byed ma 'gags nga yi yid ltar mgyogs
gsang ba'i nyon mongs nga yi cho 'phrul te
sangs rgyas sems can nga yi dur sa yin
kun byed nga ni snang ba rang gsal che
snang ba med pa thog ma'i dus kyi tshe
gcod byed mgyogs pa'i yid drug ma 'gags pas
dran byed ma 'gags tshogs drug lhug par shar
thogs pa med pa'i rlung lnga bskyod pa yis
pho brang ma bkod snang ba rgya yis btab
ye nas dag pa'i sku lnga 'du 'bral med
thabs la zhen med snang ba lhug par 'char
chags pa med pas sku lnga phyi nang med
yangs chen dag pa'i sku lnga rang mnga' bas
stong pa nyid kyi snang ba rang shar bas
phyin pa med pa'i gnas su pha rol phyin
stong pa chen po'i spyod yul rang gsal bas
rtog pa med pa'i sangs rgyas nyag gcig mthong
byas pa ma yin 'khor ba'i gdos thag bcad
sangs rgyas pas kyang sku gcig gcig gis brgyan
ye shes las ni khyad par chen pos 'phags
kye ma
bsad bcad las la dga' na snang ba chen po gsal
sems can thams cad bsgral na rang snang ma dang phrad
rgyu 'bras rtsad nas bcad na rgyu brug rtsal gsum 'byongs
dge ba'i rgyun thag bcad na lu gu rgyud dang nye
phyi nang bya ba btang na snang ba rgya yis theb
sems 'dzin lta sgom med na chos sku dngos po yin
lta ba'i rtsal gsum 'byongs na snang ba sku yi klong
bya byed g.yeng ba med na chos nyid bde ba'i sa
gcig pur dal bar 'dug na rtsal gsum lus la 'byung
thad ka grogs su shes na cog bzhag gcig gi dar
de dang rgyun du gnas na de la ci zhig bya
snang ba chen po kun la yang dag gnas
gsang ba sngags kyi dngos po de nyid do
zhes yi ge med pa'i rgyud gsang ba nyid las
rjes su gleng gzhi'i le'u ste dang po'o

2)

de nas rig pa'i rang bzhin gang yang ma 'gags par gsal ba'i dgongs pa la snyoms par bzhugs so
de nas med bzhin du snang ba'i bdag pos 'di skad ces zhus so
kye ma rig pa'i sku rnam par dag pa chen pos
yang dag par rdzogs pa'i sangs rgyas kyi rig pa'i dgongs pa'i bzhags chen po gsung du gsol
zhes zhus so
de nas gnas lugs kyi rig pas
snang ba thabs kyi 'khor la bka' stsal pa
kye ma
snang rgyud med kyang snang ba'i 'khor rnams nyon cig
ngas sgrib phyogs kyis ma bsgribs pa'i snang ba nyid bstan gyis
shin tu snang ba'i don la ma yengs par nyon cig
rtsa ba'i dgongs pa chen po ni
grangs ni bzhi yis gtan la phebs par 'gyur ro
de yang 'di lta ste
rig pa ye shes su ma nor bar bstan pa
mi 'gyur ba rtsa ba'i lung chen po
yangs pa chos nyid kyi snang ba chen po
dgongs pa chos nyid kyi stobs chen po
lta ba rang byung gi 'gro sa chen po
mi 'gyur ba'i gzer yig chen po
brtags par dka' ba'i 'phyongs chen po
blta bar dka' ba'i me long chen po
bgrod par dka' ba'i lam chen po
gnas par dka' ba'i yul chen po
phyin par dka' ba'i sa chen po
med bzhin du snang ba'i snang ba chen po
gting med pa'i dpag par dka' ba chen po
khyab pa med pa'i ye gdangs chen po
shes pa chen po la gcod byed chen po
yul rig gnyis su med pa'i dgongs ma chen po
bems po med pa'i snang ba chen po
mi 'gyur ba'i ye shes gsal ba chen po
phrang la bzung bar dka' ba chen po
che ba la mthong ba med pa chen po
zlum la dbyings med pa chen po
'khyug pa la dbugs med pa chen po
gsal ba la mdog gnag pa chen po
med pa la gnyen po chen po
snang ba la brtags dka' ba chen po
stong pa la snang ba chen po
gcig pa la rgya ma chad pa chen po
gnyis ltar snang ba la yongs su rdzogs pa chen po
mdzes pa la rgyan med pa chen po
gang ba la stong pa chen po
smin pa lam rdzogs pa chen po
sku ltar snang ba la 'gro 'ong med pa chen po
e ma ho
shin tu gsang ba'i dgongs pa chen pos
rang rig 'dug tshul gyi de bzhin nyid la gnas par bya ste
thig le nyag gcig ye shes kyi gnas lugs chen po ni
gang gi phyogs su bltas pas grub pa med pa nyid do
de yang rigs kyi bu grong khyer chen po las 'das te
nags kyi klong chen po'i dgon par gnas par gyis shig
phyi nang gi bya ba dang bral bar byas te
lta ba'i 'khyer so chen po bzhi po 'di dang ma bral na
sangs rgyas kyi bden pa dang ma bral bar bar do med par skad cig ma la 'tshang rgya'o
thugs rje'i sgo ma 'gags par sprul pa chen po phyogs bcur mdzad do
de yang 'di ltar shes par bya'o
ri bo cog bzhag gi lta ba dang
rgya mtsho cog bzhag gi dgongs pa dang
rig pa cog bzhag gi man ngag bstan pa dang
snang ba cer bzhag gi thabs bstan pa'o
e ma ho
sangs rgyas chen po'i mdzad spyod ni
cog bzhag bzhi las g.yo ba med
sangs rgyas nyid kyi mdzad pa ni
de las med par nga yis bstan
a a
ri bo cog bzhag lta ba gsang ba nyid
the tshom yod pa ma yin 'gyur pa ngang gis med
de yang nam mkha' nyid kyi ngang la rnam par gsal
don gyi ngo bo de nyid la
byas pa ma yin byed mkhan ga la yod
bcos pa ma yin bcos pa'i bdag po med
lta ba ma yin lta byed chos dang bral
mthong ba ma yin mthong byed rnam par gsal
snang byed ma yin snang ba'i phyogs dang bral
bri ba ma yin thogs med phyogs bcur khyab
rtsol ba ma yin rtsol bsgrub chos dang bral
gcig pu ma yin du ma'i chos dang bral
phyi nang med pas phyi nang med par gsal
blta bya ma rgya mtsho cog bzhag dag gi dgongs pa ni
snang ba ma yin snang bar byed pa min
stong pa ma yin stong par yod ma yin
gsal ba ma yin gsal ba chen po'i yul
bying ba ma yin rtod pa ngang gis med
ma g.yos mi g.yo g.yo bar mi 'gyur te
ma spyod mi spyid spyod pa kun las 'das
byas pas ma byung bzhag thabs chen po ltos
spro bsdu ma byed cog bzhag gcig gi ngang
gnas pa ma yin de las 'das pa med
gsang ba'i ye shes rgya mtsho lta bu la
ye shes lhun 'byams mi bskyod dbyings su zhog
gting dpag dka' ba'i rgya mtsho chen po nas
nub pa med pa'i rgyal mtshan rtse la ltos
stong pa'i sems med ma bcos chen po'i sku
byas pa med pas byed pa kun las rgyal
ye nas ma bcos rang byung cog bzhag nyid
snang ba ma bsgyur blo yis ma bcos pa
chos nyid mkha' la gnas na dgongs pa nyid du bstan
chos sku ye shes bsam pa kun spang ste
'gyu byed med na bsgom pa'i dgongs pa yin
dmigs pa'i phyogs dag mi 'dzin na
rgya mtsho'i gting du gza' skar shar ba bzhin
'dzin med gsal cha ma 'gags pas
dgongs pa'i 'dug tshul de bzhin no
om om om
rig pa cog bzhag man ngag nyid
'di ni gsang ba'i thugs yin
mig ni rab tu mnan bya ste
de dang 'du 'bral med par brtag
mig zur gnyis la dbyings 'byung bas
'od ni phra la 'khril ba 'byung
de las ngo bo lu gu rgyud ltar 'byung
phra dang 'byug dang 'gyu ba'o
mig ni nam mkha'i khams su blta
sangs rgyas sku yi thig ler 'char
de nyid goms pa'i drod rnyed nas
rig pa'i sku ni lu gu rgyud
sku dang bcas pa snang ba'o
snang ba gcig chod dgongs pa ni
rig pa nyid ni bzhag sa btsal
gsang ba'i gsang ba chen po ste
snang ba stobs kyi pha rol sgrol
chags pas ma bcings rang snang ngo
de la gsang sngags nyid kyi sku
lu gu rgyud du rab tu gsal
lnga lnga zung gis kun la khyab
sna tshogs par yang 'char bar bshad
rig pa'i snang ba thabs mkhas pas
gsang sngags lam ni sna tshogs pas
sangs rgyas sku ni sna tshogs pa'o
'khrul rtog blo ni bsam mi khyab
dmigs pa'i yul nyid rnam dag pas
mtshan ma'i chos ni brjod las 'das
snang ba'i rkyen lnga 'od du gsal
phra rags rim pa gnyis med de
rig pa'i ye shes sku yi klong du thim
'gag med 'od lnga yul snang nyid
gzugs sku'i bsam bcas nyid du bstan
nga nyid rig pa rang snang bas
rig pa'i ye shes khyab gdal bas
snang ba chen po gsal ba rab tu che
gsal ba'i rig pa nga yi sku ltar snang
blo yi bye brag brjod 'das shing
chos kyi sku la bsam pa med
ye shes sku gcig kun tu gsal bar ston
gsang ba'i ye shes rang yin pas
chags med gsung gi dkyil 'khor che
cog bzhag nyid du thams cad chub
gsal ba'i ye shes nga yi klong
rig pa'i gsal cha phyogs bcur 'phro
gcig brjod du ma med par rig
chos nyid ye nas stong par gnas
cog bzhag om yi dgongs pa nyid
lta ba de ltar gnas pa'o
u u
snang ba cer bzhag thabs chen ni
snang ba chen po kun gyi gzhi ma yin
'byung ba lnga yi sangs rgyas pha ltar snang
chen po lnga nyid ma yin snang bar gsal
ma yengs ngang du 'dzin med chen por zhog
gsang sngags chen po'i ye shes chen po lnga
chen po lnga yis ma bskyod dbyings su zhog
rdo rje sems dpa' rig pa cog bzhag ni
chos kyi sku ni snang ba thams cad bstan
ye shes dag pa'i snang ba cer snang bas
gsang ba'i 'gag thabs cer bzhag thabs kyi ngang
sku yi snang ba 'byung lnga ma spangs pas
spang pa ma yin rang gi don la zhog
chos nyid klong yangs cer snang chen por brtags
rdzogs pa chen por bsgom rgyu ma dmigs te
lta ba'i 'du sa chen mo dbyings kyi sgron ma yin
bsgom pa'i bskyal sa lu gu rgyud du bstan
spyod pa'i spyad sa chen po de dang ma bral na
rnam gsum ngo bo nyid de yin par gsungs
sangs rgyas dgongs pa byar med chen po'i klong
de las ma 'das chos nyid bsgrub tu med
de dang ma bral gsang sngags lta ba'o
zhes yi ge med pa'i rgyud gsang ba chen po las
dgongs pa bca' gzhi'i le'u ste gnyis pa'o

3)

de nas rig pa mi 'gyur ba'i klong
chos nyid kyis brgyan pa'i pho brang nas
rig pa 'gyur ba med pa'i ye shes kyi
'od kyi sku chen pos 'di skad ces smras so
e ma ho
rang bzhin gyi snang ba rnam par dag pa chen po'i yul 'di ni
gsal la 'tsher ba sku'i pho brang mi 'gyur bar gnas pa'o
'khrul pa gdul bya'i snang ba 'di ni
rig pa mtha' yas pas
'dzad pa med pa'i thugs rje sna tshogs par 'byung ba'o
chos nyid yangs pa'i snang ba ni gsal la dangs pa
'gag pa med pa'i gcig las du mar 'char ba'o
gsang ba'i yul snang ba'i snang ba chen po ste
sku'i snang ba chen po sna tshogs pa nyid de
gsung 'gag pa med par don byed nus pa'o
sangs rgyas kyi sku'i 'od bsam gyis mi khyab pa ste
thig le'i 'du 'phro zer ltar rab tu 'bar ro
gsang sngags chen po'i mdzad pa ma lus lus pa med cing
so sor 'phro ba ste
ye nas bzhag thabs bzhi dang 'du 'bral med pa'o
e ma ho
gsang sngags nyid la gsang sngags nyid gnas pas
ye shes nyid las ye shes chen por 'gyur
chos nyid ma las dkyil dang 'khor du snang
skye ba med pa'i mngon sum sangs rgyas kyis
yul med rnam par dag pa'i snang ba mthong
sku dang ye shes ngang chas ngang gis med
stong pa nyid las ye shes thugs 'od 'bar
mun pa ma yin snang ba chen po'i
de nas mi snang ba'i snang ba chen pos
rig pa'i sku lu gu rgyud du snang ba nyid la 'di skad ces gsol to
kye gsang ba'i rig pa 'od dang bcas pa
bdag cag rnams la gsal ba'i snang ba bstan du gsol
zhes zhus so
de nas rig pa mkha' khyab kyi yul chen po nas
'di skad ces gsungs so
kye ma
snang ba'i 'khor rnams rab tu nyon cig
nga yang dag pa'i rig pa nyid la 'khrul pa med do
de gang zhe na
rig pa lu gu rgyud kyi sku nyid
sngar 'khrul ma myong
da lta 'khrul pa med
phyis 'khrul pa mi srid do
de'i phyir na ma 'khrul pa'i sangs rgyas so
dbyings rnam par dag pa'i sgron ma nyid kyang sngar ma byas
da lta mi byed
phyis byed par mi 'gyur ro
de'i phyir na ma byas pa'i chos zhes bya'o
ma bcos pa'i mchog chen po
ma bslad pa'i gzhi chen po
ma bsgyur pa'i snang ba chen po
chen po gsum gyi 'dag nyid dang ldan pa ni
ma 'khrul pa'i sangs rgyas ma byas pa'i chos bstan pa zhes bya'o
rig pa rdo rje lu gu rgyud kyi sku de nyid ni
sngar 'khor ba na gnas ma myong
da lta 'khor ba na gnas mi srid
phyis 'khor ba na gnas pa ma yin no
dbyings rnam par dag pa'i sgron ma de nyid ni
sngar sems can nyid dang bral ma myong
da lta sems dang bral mi srid
phyis 'bral bar mi 'gyur ro
de'i phyir na snang ba med pa las
snang bar shar ba'o
rig pa rdo rje lu gu rgyud kyi sku de nyid
sngar sangs rgyas ma myong
da lta sangs rgyas mi srid
phyis 'tshang rgya bar mi 'gyur ro
dbyings rnam par dag pa'i sgron ma de nyid
sngar sems can la gnas ma myong
da lta gnas mi srid
phyis gnas par mi 'gyur ro
de'i phyir na lung bstan du med pa la
man ngag mtshon du yod pa zhes bya'o
e ma ho
sangs rgyas dang sems can gnyis ni
sngar rgyab gyes ma myong
da lta gyes mi srid
phyis gyes par mi 'gyur ro
de'i phyir na lung la 'khrul pa med pa la
man ngag la 'khrul pa byung ngo zhes bya'o
sems can thams cad 'khor ba na gnas kyang
'khor ba nyid sngar mthong ma myong
da lta mi mthong ngo
phyis mthong bar mi 'gyur ro
de'i phyir na chos nyid la rtog pa yod kyang
gang zag la rtog pa med pa zhes bya'o
yang dag par rdzogs pa'i sangs rgyas rdo rje'i sku nyid
sngar ma rtogs
da mi rtog
phyis rtog par mi 'gyur ro
de'i phyir na sangs rgyas la rtog pa med kyang
snang tshul la rtog pa zhes bya'o
sangs rgyas dang sems can la dus chen po med par bstan pa'o
rig pa'i gnas lugs de nyid la
'khrul pa med kyang
snang thabs la 'khrul pa ltar snang ba'o
de'i phyir na sangs rgyas dang sems can gnyis gcig las ma g.yos pa zhes bya'o
e ma ho
dgongs gcig mkha' klong gnyis su med
gsang sngags rdo rje sems dpa' rig pa'i sku
rtag pa ma yin chad pa yongs kyis med
stong pa ma yin gsal ba dang gis med
rgyu mthun ma yin snang ba rang sar dag
byung tshul ma yin byung tshul yongs su rdzogs
bskyed tshul ma yin snang tshul gnyis su snang
chos nyid ming dang yang dag nyid du bral
dag pa'i nam mkha' ngos bzung kun las 'das
a yi snang ba skye med ngos gzung med
gnyis med dag pa'i ye shes mkha' la gsal
bya byed ma 'gags dmigs pa yongs kyis med
rang bzhin med pas me long gzugs brnyan 'dra
ma 'gags 'gag med kun gyi snying por gnas
gsang ba'i gnas lugs de bzhin ni
kye kye
sku yi snang ba ma 'gags pas
gsung gi rol pa cir yang ston
thugs kyi mdzad pa ci yang mdzad
rig pa'i bya byed ma 'gags pas
sems kyi rtog pa sna tshogs pa'o
zhes yi ge med pa'i rgyud chen po las
ma 'khrul pa'i rig pa nyid la
ma byas pa'i chos bstan pa'i le'u ste gsum pa'o

4)

de nas yang rgyud byas pa med pa'i rig pas
lung byed pa med pa'i kun tu bzang mo la bka' stsal pa
de'i tshe thabs 'gag pa med pa'i snang ba'i rna bas nyan pa
kye kye
snang rgyu dmigs pa dang bral ba'i ye shes chen po dang ldan pa
rdo rje lu gu rgyud kyi sku ni grangs med pa'i snang ba chen po ste
sku dang
thig le dang
thig le'i phyed sku dang
ye shes dang
ye shes kyi gzugs sku dang
'od dang 'od kyi 'phro 'du dang
dbugs med pa'i 'gyu ba dang
sems med pa'i sna tshogs dang
srog med pa'i sku dang bcas pa'o
dbyings kyi sgron ma dag pa 'di lta ste
khyab pa med pa'i rang gdangs dang bcas pa
yul med pa'i gsal cha dang bcas pa
ma byas pa'i rab dang bcas pa
ma bris pa'i mu khyud dang bcas pa
ma bcad pa'i yul dang bcas pa
ma bkod pa'i snang ba dang bcas pa'o
de yang dbyings dang rig pa 'du 'bral med par gnas te
ma dmigs pa'i yul snang ba chen po ste
dri ma'i phyogs med pa las
de'i ngo bo rgyu sangs pa
rkyen dag pa
yul ma 'gags pa
rang grol ba
rang gi ngo bo dang bcas pa
yul drug las 'das pa
chen po lnga dbyings su dag pa
mi 'jig pa
rkyen med pa las
rkyen gyis grol ba
bltar med pa la ngo mtshar che ba
phyogs med pa la lta byed ma 'gags pa'o
kye ma
snang ba la sku bsam gyis mi khyab pa 'byung ngo
du ma'i tha snyad spangs pa med pa'i klong du chub pa'o
sangs rgyas kyi sku rab tu mang bar 'phro zhing tshugs pa med pa'o
ngo bo las ma g.yos bzhin du sna tshogs ston pa'o
'khor ba las ma 'das par mya ngan las 'das pa'o
chos kyi sku'i snang ba las ma g.yos pa'o
kun tu snang zhing zil gyis mi gnon pa nyid do
rig pa'i sku ni gsal cha snyoms pa chen po yin te
rdo rje'i sku'i snang ba rgya che ba mthong par 'gyur te
nga ni byed pa nyid las rab tu 'das pa'o
zhes yi ge med pa'i rgyud gsang ba chen po las
don dam pa snang ba'i le'u ste bzhi pa'o

5)

de nas yang yul med pa'i klong dag pa las
snang ba'i phung po bsam gyis mi khyab pa dang bcas te
thabs kyi rig pas
stobs kyi shes rab la bka' stsal pa
mi mnyam pa'i mkha' klong dag pas rab tu nyan no
kye kye
snang ba 'di'i mtshon tshul la
yi ge med cing tshig thams cad las 'das pa'o
brjod pa thams cad ngang gis med pa ste
sna tshogs pa'i mtshon pa ngang gis med pa
yul med pa
sems med pa
yi ge med pa
yi ge med pa'i phyir
rgyud med pa
lung med pa
man ngag thams cad med pa
tshig thams cad dang bral ba'o
brjod pa thams cad kyis stong pa'o
e ma ho
chos sku snang ba'i ka med pas
nga la yi ge yod ma yin
nga la skye ba nyid med pas
yi ge a ni ye nas med
nga la 'gag pa'i gnas med pas
yi ge om ni ngang gis med
nga la 'du 'bral gnyis med pas
yi ge hum ni shin tu zad
sku yi snang ba sna tshogs pas
yi ge'i ming ni ngang gis stong
gsang sngags mtshan nyid dang gsal bas
yi ge'i dngos po ga la yod
sangs rgyas nyag gcig rang snang bas
mtshan ma'i yi ge gang yang med
rig pa nyid la rgyu med pas
bskyed pa'i yi ge ga la yod
ye shes sku lnga rang rdzogs pas
rdzogs pa'i a yang yod ma yin
thig le nyag gcig kun chub pas
spros pa'i yi ge'i ming yang med
snang ba ma 'dres yongs rdzogs pas
bsdu ba'i yi ge med par gsung
rig pa'i sku la dngos med pas
yi ge 'bru gsum yod ma yin
'od lngas brgyan pa'i rig pa la
kha dog nyid du med pas na
yi ge'i kha dog yod pa min
zlum 'khyil lu gu rgyud nyid la
dbyibs su snang ba med pa'i phyir
yi ge'i dbyibs su 'dod pa yin
rig pa dngos dang dngos med pas
yi ge bdag 'dod yod pa min
rig pa'i sku la gnyis med phyir
yi ge'i gzung 'dzin ga la yod
rig pa gcig dang gnyis med pas
yi ge'i sa lam nga mi 'dod
rig pa'i snang ba rang rdzogs pas
yi ge'i tshogs gnyis ngas mi 'dod
rang rig dpe mtshon dngos med pas
yi ge'i dpe yis nga mi mthong
rig pa'i sku la dri med pas
yi ge'i dri mas nga mi bsgrib
rang rig dge dang sdig med pas
yi ge'i dge sdig gnyis las 'das pa'o
e ma ho
yi ge med pa'i chos nyid dag pa la
yi ge'i rgyu rtsal gnyis su btags pa yod ma yin
yi ge'i rgyu ni sna tshogs rab ston pas
yi ge nyid la don med yi ge'i don gang med
nga yi rig pa chos la ma brten pas
yi ge'i don gyis nga yi sku mi mthong
thog ma'i rang byung ye shes nyid
rgyu rkyen gnyis la ma ltos par
yi ge rgyu rkyen nga mi bsgrub
ye nas sku gsum rang rdzogs pas
yi ge'i tshogs la nga mi ltos
rgyud dang lung dang man ngag kyang
yi ge'i tshogs la brten pas na
rgyud dang lung gis nga la bsgrib
thog ma'i mgon po dri med nyid
'gran zla med par sangs rgyas pas
yi ge'i don la nga mi gnas
rang byung rig pa'i rgyal po nyid
sgro 'dogs tshig la ma brten pas
tshig dang yi ge nga yi dug
dang po byung sa chen po la
tshig gis byang chub mi rnyed pas
yi ge'i mtshan nyid nga la med
bar du grol sa chen po la
re dang dogs pa gnyis med pas
yi ge'i spang len gang yang med
rig pa'i rnam pa grang mang bas
bzhi bcu rtsa gnyis yi ge yang
don dam nyid la yod ma yin
sku lnga 'od kyi dkyil 'khor nang
btags pa'i yi ge gcig kyang med
nga yi snang ba dag la las
gsal 'gyur yi ge ngang gis med
gsang ba'i rig pa lhun rdzogs la
yi ge'i ming ni gcig kyang med
gsang sngags a ti'i snang ba la
mtshan ma'i yi ge yod ma yin
a ti rang rdzogs chen po la
'khrul pa'i yi ge med pa'o
zhes yi ge med pa'i rgyud gsang ba chen po las
rdzogs chen tshig gis gol bar bstan pa'i le'u ste lnga pa'o

6)

de nas yang snang ba chen po rang bzhin gsal ba'i snang ba las
chos nyid 'du 'bral med pa'i rig par bzhengs te
snang ba'i rgyan kun tu bzang mo la bka' stsal pa
kye
brda' dang yi ge dang tha snyad thams cad rab tu spangs te
rang gi sku'i snang ba la rab tu ltos shig
phyi'i longs spyod thams cad la ma chags par
grogs med pa'i nags khrod dag tu
de nyid la gnas par gyis shig
stong pa phyogs med pa'i snang ba de nyid la ltos shig
shin tu gzung bar dka' ba dag gi gzhi gzung bar 'dod na
rig pa rdo rje lu gu rgyud kyi sku zung zhig
skye shi med pa'i dbyings gcig tu 'dril bar 'dod na
dbyings rnam par dag pa'i sgron ma de nyid la ltos shig
grogs med par gcig pur 'dug par 'dod na
snang ba cer bzhag gi dgongs pa dang ma bral bar gyis shig
bltar med pa'i sku la lta bar 'dod na
gcig pu thig le'i gnas su ri bo cog bzhag gi man ngag la mtha' bsdus shig
rkang pa med par mkha' la 'gro bar 'dod na
rig pa cog bzhag gi man ngag la rtsal sbyong shig
phyi nang med par zang thal bar 'dod na
rgya mtsho cog gzhag gi dgongs pa la rtag tu gnas par gyis shig
zang thal gcig rdzogs kyi dgongs pa thob par 'dod na
cog bzhag bzhi yi don nyid las ma 'da' zhig
'khrul snang zhing khams su 'char bar 'dod na
sgron ma'i dbyings rig gnyis dang ma bral bar gyis shig
de ni skye ba med pa'i thabs mchog tu gsungs so
e ma ho
dngos po med pa'i snang ba ngo mtshar che ba ste
rags pa'i 'byung ba lngas bsgribs te
lung med pa la snang ma nus so
rig pa rang snang gi snang ba de ni
lhun brjid de
phra ba'i nyon mongs pas bsgribs te rtag ma thub pa'o
chos nyid ma bkod pa'i snang ba gsal dangs te
snang tshogs du ma'i spyod pas bsgribs nas mngon sum du med pa'o
de yang rig pa'i ngo bo bzung bar dka' yang
ye shes kyi rtsal dal bas 'grub
rig pa'i dbyings mi 'gyur yang
rig pa'i rkyen stobs zad pas 'grub
rig pa'i rang bzhin kun la khyab kyang
chos kyi sku'i gdams ngag la thug go
zhes yi ge med pa'i rgyud gsang ba chen po las
rdzogs chen zhal chems su bstan pa'i le'u ste drug pa'o
gnas lugs kyi rig pas snang thabs kyi 'khor la smras pa
gsang ba'i yi ge med pa'i rgyud chen po
rin po che rgyal mtshan gyi rgyud
rgyal po'i gdung rgyud
blta ba nam mkha' dang mnyam pa'i rgyud chen po rdzogs so
sa ma ya
rgya rgya rgya
'grel pa pad ma kha 'byed bya ba dang
bshad pa'i mig 'byed bya ba yod
yi ge med pa nyid la ma bu lnga
dge'o
dge'o
dge'o


